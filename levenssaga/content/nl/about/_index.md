---
title: "Over de Levenssaga"
url: "over"
---

**De Levenssaga is een reeks korte fantasyverhalen die zich afspelen in dezelfde wereld.** Het vertelt moderne supersprookjes die---met magie, spanning, en omwegen---uitleggen hoe leven op aarde ontstond. 

Hoe ontstaan nieuwe diersoorten? Waar komen de mensen vandaan? Wat hebben Newtons wetten te maken met ruimtereizen? Waarom zijn al die oorlogen uit ons verleden uitgevochten?

Maar je hoeft niet alles te lezen, of op volgorde, want het is een _raamvertelling_! Alle verhalen staan helemaal op zichzelf. Je verandert steeds van tijdperk, personages, locatie, enzovoort. Als jij een favoriet personage hebt, zou je alleen alle verhalen met dat karakter kunnen lezen.

Wie _alles_ leest, echter, krijgt een groter beeld van een gigantische wereld vol ... leven.

## Voor wie is het?

De verhalen zijn zelfstandig te lezen vanaf ongeveer acht jaar. Ik test dit mede via de bekende Flesch test voor _leesbaarheid_, waarvan de resultaten onder elk verhaal staan.

Maar het doel van deze saga is om _universele_ verhalen te vertellen. Van die mythes en legendes die zowel kinderen als volwassenen kennen, zodat elke leeftijdsgroep ervan kan genieten. 

Bovendien ben ik een tegenstander van het idee dat kinderen te dom zijn voor een serieus verhaal. Of dat volwassenen perse heel ingewikkeld taalgebruik willen lezen.

Het mooie is dat je mij niet hoeft te geloven: **lees wat stukken op deze website en kijk of het bevalt!**

Hoewel ik dus kindvriendelijk schrijf, bevat het leven veel mindere elementen. Die ga ik vanzelfsprekend niet uit de weg. Verhalen kunnen dus plaatsvinden tijdens een oorlog, karakters kunnen het niet overleven, diersoorten komen op en sterven weer uit, niet alles heeft een positieve afloop.

Onzeker waar je moet beginnen? Check mijn pagina [Waar moet ik beginnen?](/nl/waar-moet-ik-beginnen).

## De proefperiode (2022-2024)

Dit project is dermate experimenteel dat ik besloot te beginnen met een soort proefperiode (of "beta phase").

Voor nu staan _alle_ verhalen gratis online en zijn er nog _geen_ fysieke versies te koop. De verhalen kunnen nog worden aangepast. De website kan nog ingrijpend veranderen. Het staat nog in de steigers, als het ware.

_Wanneer eindigt dit?_ Zodra ik zeker weet dat de website, het concept, en de eerste cyclus verhalen zo sterk en foutloos mogelijk zijn. Zodra er genoeg bekendheid en interesse is om definitief naar officiële uitgaves te gaan. Ik verwacht dat dit halverwege 2024 gebeurt.

## Hoe werkt de website?

Deze website _is_ de Levenssaga. Het bevat alle verhalen _behalve_ de allernieuwsten, die zijn voor een tijd alleen te koop. 

De betaalde versies zijn een uitdraai van deze website. Dus je hoeft geen account te maken, de verhalen stoppen niet ineens na twee hoofdstukken, het staat je vrij om alles te lezen, en je mist niks.

**Nieuw hier?** Begin bij het [allereerste verhaal](/nl/oebps/books/de-verbannen-familie).

**Op zoek naar iets?** Gebruik de vele zoekfuncties op de website! Onderin vind je een [zoekbalk](#zoekbalk). Onderaan elk boek staat informatie waarop je kunt klikken. Op de [voorpagina](/nl/#verhalen-zoeken) kan je zoeken per tijdperk/cyclus/genre. 

**Voortgang bijhouden?** Dat doet de website automatisch! Zodra je naar het einde van een hoofdstuk scrolt, of de volgende aanklikt, slaat het op hoever je hebt gelezen. Wil je dit resetten? Klik dan opnieuw op "begin met lezen".

**Waarom?** Omdat we in een digitaal tijdperk leven. Steeds meer mensen, zeker ook kinderen, lezen vooral digitaal. Met dit experiment zoek ik een manier om zoveel mogelijk mensen weer aan het lezen te krijgen, met korte toegankelijke verhalen en een gratis website geheel ingericht op _lekker lezen_.

**Hoe kan ik helpen?** Mijn hoop is dat mensen die mij _willen_ en _kunnen_ steunen de betaalde versies blijven kopen. Of [ander werk van mij](https://rodepanda.com) een kans geven. Of [doneren](https://tiamopastoor.com/info/support/).

Het helpt om deze website online te houden en te laten groeien. Het geeft mij een dak boven mijn hoofd en extra motivatie. (Daarnaast is het natuurlijk compleet normaal om als kunstenaar te worden betaald voor je werk, hoewel ik weet dat veel mensen dat een heel bijzonder concept vinden.)

## Copyright

De volledige copyright van de Levenssaga ligt bij Tiamo Pastoor. De (gratis) toegankelijkheid van deze website verandert daar niks aan. (Onderaan elke pagina staat de _copyright notice_.)

Verhalen (of delen ervan) mogen niet worden gekopieerd, vermenigvuldigd, of anderzijds (her)gebruikt zonder expliciete toestemming van de copyright eigenaar.

**Geïnteresseerd in publicatie van de Levenssaga?** Ik sta open voor het publiceren van de Levenssaga via een uitgeverij. Stuur mij een bericht en wie weet ontstaat een mooie samenwerking!

## Veranderen de verhalen nog?

Zodra verhalen _officieel_ zijn uitgegeven en fysiek geprint, verander ik weinig meer, want dat zou een inconsistente rommel worden. Het algemene verhaal ligt dan definitief vast. Ik zal slechts kleine foutjes oplossen of dingen verduidelijken.

Zolang een verhaal alleen digitaal beschikbaar is, sta ik open voor alle feedback en verandering. Elk verhaal is een belangrijk LEGO blokje in het bouwwerk van de Levenssaga. Ik maak graag elk blokje zo sterk en stevig mogelijk voordat ik verder bouw.

(Dit is vrij ongewoon onder schrijvers, maar niet al te gek. Tolkien, bijvoorbeeld, was tot zijn dood bezig met zijn boek _The Hobbit_ verbeteren. Ook al was het een succes en had het al meerdere versies ondergaan.)

Dit betekent niet dat ik halve verhalen plaats. Ik doe mijn uiterste best om een verhaal perfect te krijgen voordat hij publiek gaat. Maar alles kan altijd nét iets beter!

## Waar kan ik het kopen? (nog niet dus)

De boeken zijn **fysiek (paperback)** en **digitaal (ebook)** te koop. Zoek op "De Levenssaga" en je favoriete (boeken)winkel. Of gebruik de links hieronder.

Elk boek is een _bundel_ van twee verhalen uit een ander tijdperk in Somnia. Er zijn tien tijdperken: om de vijf bundels heb je ze dus allemaal één keer gezien.

Bij elke bundelpagina staat ook een link om het boek te kopen. Dit is [de eerste bundel](/nl/bundle/droomdinos-knuffelgoden). Of gebruik [dit overzicht van alle bundels](/nl/bundle/).

Het heeft mijn voorkeur als je _niet_ bij Bol.com koopt, want die pakken een belachelijk groot deel van de opbrengst af. Elke andere winkel is prima en betrouwbaar, de prijs is overal hetzelfde.

## De toekomst

Deze saga is zo opgezet dat er altijd méér verhalen kunnen worden verteld. Ik ben dan ook van plan om zo lang mogelijk de saga uit te breiden, eventueel tussen andere projecten door of als ik eens een vrije week heb. 

Maar er ligt wel **een plan**. Een tijdlijn, de geheime rode draad, waarvoor zeker 10 cycli ( = 100 verhalen) nodig zijn.

De levenssaga zal dus constant blijven groeien en ontwikkelen. Daarom staat er bijvoorbeeld geen wereldkaart op de website: terwijl ik dit schrijf, zijn grote delen nog leeg (of zouden spoilers bevatten). 

Essentieel hierbij is **feedback**. Als je een verhaal minder vond, of juist geweldig, laat het weten! Mail me op: [tiamopastoor@gmail.com](mailto:tiamopastoor@gmail.com)

## Overig

Op mijn [auteurswebsite](https://tiamopastoor.com) schrijf ik langere artikelen over het ontstaan van de saga. Hoe elk verhaal tot stand kwam, problemen waar ik tegenaan loop, hoe ik de website programmeerde, etcetera.

Hieronder staan links naar alle artikelen over de Levenssaga.

* [Overzichtspagina](https://tiamopastoor.com/books/the-saga-of-life/) => algemene uitleg en dagboeken over het schrijfproces en ontwikkeling
* [Aankondiging van de levenssaga](https://tiamopastoor.com/blog/2022/2022-11-07-de-levenssaga/)
* [De geschiedenis van de levenssaga](https://tiamopastoor.com/blog/2022/2022-12-11-de-levenssaga-de-lange-weg-tot-hier/) => hoe dit project ontstond uit een idee en een kort verhaaltje toen ik een klein kind was
* [Het genreprobleem voor de jeugd](https://tiamopastoor.com/blog/2023/2023-01-10-het-genreprobleem-voor-de-jeugd/) => over het ontwikkelen van een betere genrelijst om verhalen in te delen
* [De levenssaga vs de échte geschiedenis](https://tiamopastoor.com/blog/2023/2023-01-18-/de-levenssaga-vs-de-echte-geschiedenis/) => hoe waarheidsgetrouw is het en waar maak ik expres veranderingen?
* [Hoe ik de levenssaga website ontwikkelde](https://tiamopastoor.com/blog/2023/2023-01-22-hoe-ik-de-levenssaga-website-ontwikkelde/)
* [Hoe ontwerp je een wereldkaart voor een verzonnen wereld?](https://tiamopastoor.com/blog/2023/2023-01-18-de-levenssaga-hoe-ontwerp-je-een-wereld-die-niet-bestaat/)
* [De geheime tijdlijn die de levenssaga laat werken](https://tiamopastoor.com/blog/2023/2023-02-02-levenssaga-hoe-ik-de-algemene-tijdlijn-maakte/)
* [Hoe maak je een visuele identiteit voor moderne sprookjes?](https://tiamopastoor.com/blog/2023/2023-01-25-levenssaga-een-visuele-identiteit-voor-moderne-sprookjes/) => over hoe ik de lay-out, icoontjes en dergelijke van dit project ontwikkelde
* [Over de levenssaga en duistere verhalen](https://tiamopastoor.com/blog/2023/2023-01-14-over-de-levenssaga-en-duistere-verhalen/) => gaat over de balans tussen het schrijven van de duistere kanten van onze geschiedenis, en verhalen die toch optimistisch en voor kinderen zijn
* [Schrijftip: leer van folklore](https://tiamopastoor.com/blog/2023/2023-01-06-schrijftip-leer-van-folklore/)
* [De toekomst van print media](https://tiamopastoor.com/blog/2023/2023-01-28-de-toekomst-van-print-media-digitaal-website/) => over hoe deze website is opgezet zodat ik het met één druk op de knop kan omzetten naar een fysiek boek, en vooral _waarom_

Daarnaast kan je altijd mijn [portfolio](https://rodepanda.com) bezoeken voor een overzicht van al mijn werk en mijn laatste projecten.

En tja, dan wens ik je nog heel veel plezier met het lezen van de Levenssaga :)