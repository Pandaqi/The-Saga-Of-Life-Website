---
title: "Epiloog"
weight: 10
---

"Ik toost op de andersoortige engelen die ons
koninkrijk hebben gered. Op een gelukzalige toekomst!"

Het voltallige gezelschap hief het glas. Het feestmaal was officieel
begonnen. De langgerekte tafel was bezaaid met schalen, potten en
kannen, alle tot boven de top gevuld met een ander heerlijk goedje.

De koning zat naast zijn vrouw aan de kop van de tafel en zijn kinderen
wiebelden aan weerszijden. Iedereen wachtte
in spanning tot Tibbowe zijn eerste hap had genomen---het was immers
uiterst onbeleefd om eerder te eten dan de koning. Hij had, zoals
altijd, geen haast.

"Voordat iedereen zich te goed doet aan deze lekkernijen, is het mijn mening dat onze redders een beloning verdienen. Ze hebben recht op jullie volledige aandacht. Als eerste roep ik naar voren Roge, een wolf niet gelijkend aan alle andere wolven."

"Och, hooggeachte, u doet mij te veel eer aan." Hij twijfelde of hij wel moest opstaan en zijn intimiderende grootte laten zien.

"Nietwaar, Roge, jij had het lef tegen je vrienden en familie op
te staan, zelfs wanneer daardoor je eigen leven onzeker was."

Roge stond op en liep naar de koning. Hij ging door zijn knieën, en
maakte, hoofd gebogen, een diepe buiging. De koning legde voorzichtig
een zware ketting om zijn hals. Het snoer was gemaakt van stevig
gevlochten touw en als hanger glom een gouden leeuwenkop.

"Aan deze ketting ziet iedereen dat jij een vriend van de koning bent.
Je zult overal toegelaten worden en een tweede kans krijgen, ongeacht de
wrede daden van de wolven voor jou."

Roge knikte naar de koning, boog nog dieper, en keerde
terug naar zijn stoel.

"Als tweede roep ik naar voren Wilplink en Tink. Zij wonnen het gevecht zónder over te gaan op onomkeerbare wrede daden. Een
derde persoon heeft misschien de grootste daad verricht, maar
hij is jammer genoeg niet meer bij ons. Aan beide heren geef ik een zak
goud. Ik hoop dat zij een betere toekomst bouwen voor hun soort en dat
we in de toekomst nog veel samenwerken."

Wilplink sprong meteen naar Tibbowe. Tink slofte erachteraan. Na een diepe buiging ontvingen ze glimlachend hun beloning: een
bruine zak, uitpuilend van de goudstukken, zwaarder dan ze
konden tillen. En hij wist zeker dat Wilplink stiekem de kansen had vergroot dat ze er bij hem teveel in hadden gedaan.

De leeuwenkinderen keken nu, tong uit de mond, met grote ogen naar hun bord vol heerlijk eten. Maar de koning brulde een laatste keer.

"Er is één laatste kwestie. Ik vraag hierbij wijsheid en rechtvaardigheid.
Een wolvenjong is gevangengenomen, de naam Zeze. Ze zit nu in onze gevangenis, maar het zou zonde zijn haar een
leven lang op te sluiten. Ze is nog jong. Ze kende niet anders. Wat beslissen wij over haar lot?"

"Ik heb haar een tweede kans gegeven, die heeft ze misbruikt," zei Roge.

"In mijn ogen verdient iedereen een derde en laatste kans," reageerde de vrouw van de koning. "Ik heb haar verzorgd, ze heeft een goed hart maar is niet door de juiste personen opgevoed."

"Misschien moeten we haar verbannen," zei Wilplink, "dan kan ze ergens
anders een nieuw bestaan opbouwen. Mijn bende heeft huisjes net
buiten Traferia, zij zouden op haar kunnen passen."

"Een galant aanbod, Wilplink. Maar ze zal groeien en over een jaar jouw soort verpletteren met één slag van de poot. Misschien
is het beter om haar in het paleis op te laten groeien. We nemen haar
op in onze familie, leren haar onze normen en waarden. We laten het land
zien dat samenwerking tussen verschillende soorten mogelijk is."

Iedereen knikte instemmend. De kinderen
hadden niet echt opgelet en klapten maar toen de koning
klaar was met zijn toespraak. "Dan is het besluit bij deze gemaakt, ik
dank u allen. Oh, en, smakelijk eten."

De koning nam een grote hap van zijn druipende stuk vlees. De rest van de tafel viel aan.

Die avond namen Tink en Wilplink afscheid van de leeuwenfamilie. Ze
wilden direct terugkeren naar hun geboorteland Madaska. Tink wilde iedereen van zijn stam beter leren kanskeren en zou een standbeeld oprichten in Oudehinks naam.

Wilplink wilde een groep oprichten om verre avonturen te bleven. Maar eerst moest hij zijn vrouw vinden. De kans dat ze haar konden redden werd groter nu hij Tinks indrukwekkende vaardigheden had gezien.

Nadat ze alle schattige leeuwenkinderen hadden geknuffeld, en
de koning de hand geschud, verdwenen ze met geldzak over hun
schouder richting de horizon. Zelfs van een afstand kon Tibbowe hen nog
horen discussiëren over wat ze samen met het geld moesten doen.

"Was het wel verstandig, bijna een kwart van je schatkist weggeven?"

"Jazeker, Roge. We kunnen ze goed gebruiken tijdens dit Eerste Conflict. Over het hele continent verschijnen ineens diersoorten met ... magische, onverklaarbare krachten. Alsof de oude goden in hen voortleven, angstig vasthoudend aan deze wereld."

"Ik heb dezelfde geluiden gehoord. En het tunnelstelsel?"

"Doorzoek het, leeg het, laat het intact. Buiten de wolven en wij weet niemand dat onder dit hele land geheime gangen lopen. Dat kan nog eens van pas komen."

Als twee oude vrienden liepen Roge en Tibbowe terug het paleis in en
bevestigden alle zeven beveiligingssloten van de poortdeur. Tibbowe zuchtte en schuurde zijn vacht tegen het hout. "Weet je, als de wolven niet waren begonnen met onze soort opeten had ik ze best gemogen. Wat ga jij nu doen?"

"De Wijze Uil heeft mij bij haar geroepen," zei Roge fronsend. "Ze zei dat er iets verschrikkelijks was gebeurd. Ik vertrek morgenochtend, het is een lange reis. Soms zou ik willen dat we wisten waar alle uilen naartoe zijn gegaan, dan konden ze me brengen. Maar de wereld wordt steeds groter."

&nbsp;

*En zo ging het leven door ...*