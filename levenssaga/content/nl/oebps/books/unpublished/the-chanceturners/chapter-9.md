---
title: "Een laatste kans"
weight: 9
---

"Iemand heeft ze gewaarschuwd," fluisterde Kone
richting de wolf direct naast hem. Hij stak zijn poot uit om de hele roedel te remmen.

"Waarom denkt u dat?"

"Kijk eens voor je. Zie jij wat ik zie?"

"Dat ligt eraan wat u ziet."

"Deze hele vloer heeft dezelfde kleur, behalve die paar tegels," zei
Kone, terwijl zijn lange nagel naar een vijftal vierkante tegels wees. "Ze zijn net opnieuw geschilderd, zie je. We zijn al een
wolven kwijtgeraakt aan een valstrik, dat gebeurt me niet nogmaals."

Hij maakte zich lang en keek in het rond. *Hoe steekt het paleis in elkaar? Kunnen we door een slaapkamermuur breken?* Maar in zijn ogen had het meer weg van een doolhof dan een gebouw waarover was nagedacht.

Zijn snuit zweefde vlak boven de tegels en bewoog ritmisch
op en neer. *De geur van ... leeuwenkinderen?* Die
herkende hij uit zijn jeugd. Mals vlees, vermengd met
jeugdig bloed, hij wist het zeker. Hier is onlangs een van de
kinderen langsgelopen, hij moest nu uitvinden waarhéén. 

Hij sloop van muur tot muur, maakte minstens drie rondjes, voordat hij met grote ogen opkeek en zijn neus tegen een kast drukte.

Achteloos tilde gooide hij de kast aan de kant. De andere
wolven probeerden hem nog op te vangen om een gigantisch kabaal te
voorkomen---Kone maakte het allemaal niks meer uit. 

Hij rook bloed, letterlijk. 

De wolven keken op en zagen waarnaar hun leider zo druk zocht: een geheime doorgang. Het stuk achter de
kast was netjes uitgehouwen en verstevigd met houten planken, alsof het
een dikke deurpost was die nu zijn deur had verloren. De walm van leeuwen
vulde de hele kamer en was nu zo sterk dat alle wolven wild werden.

"Pak ze!"

Honderden wolvenpoten denderden als een harde regenbui over de
stenen van de onthulde kamer. Het was een grote donkere ruimte, met als
eenzame lichtbron een haardvuurtje die scheen door de opening aan het
andere uiteinde. 

De wolven renden onverstoord door. Ze keken niet op of om, zelfs toen ze links en rechts een zoevend geluid hoorden. Niemand liet zich afleiden, zelfs toen Kone ondersteboven draaide en de duisternis in werd getrokken.

Nog net greep hij een uitstekende steen en sneed zich los met zijn zwaard. Hij krabbelde op, wild en blind om zich heen zwaaiend, maar de schade was al aangericht.

Alle wolven waren verdwenen, op Kone en zijn twee soldaten na. Voordat de roedel om hulp kon roepen waren ze aan
hun achterpoten de duisternis in getrokken. 

Soms hoorden ze nog een gemoffelde schreeuw of vingen een glimp van een stuk touw. Kone durfde geen stap te zetten. Hij stond luttele meters van de uitgang, zó dichtbij zijn doel. Wilplink en Tink hadden natuurlijk hun
eigen kans om gepakt te worden verminderd en stonden ongedeerd naast een hijgende Kone.

"Doe iets! Help met jullie krachten," blafte hij richting de
kanskeerders.

"Nogmaals, we kunnen niet toveren!" Wilplink stampte hard met beide
voeten op de stenen. "Dit was voor ons ook een verrassing."

Kone draaide zijn grote kop alle kanten op, maar niks gaf hem hoop de rest nog te kunnen redden. Hij trok zijn bewakers aan het harnas mee, dor de uitgang. "Die verdraaide leeuwen met hun valse streken. Ik zal ze leren!"

Ze kwamen uit in een warme kamer, de vloer bedekt met zachte tapijten,
de muur gevuld met dichte gordijnen vol mooie patronen. De beige stenen
bevatten kleurrijke tekeningen van dieren en leken van links naar
rechts een verhaal te vertellen. Boven hen hing een metalen kandelaar
die het leeuwendeel van het plafond bedekte. Alle kaarsjes waren uit, al
kwam van sommige nog rook af.

De uitgang waaruit ze verschenen was geen nette deurpost, maar een ruw
gat in de muur, alsof het er per ongeluk was gekomen. Kone's blik bevroor toen hij naar rechts keek.

"Geef je over, Tibbowe. Je kunt geen kant meer op, klein, dom, lelijk koninkje."

Daar zat de hele leeuwenfamilie knuffelend op hun gigantische houten
bed. In het midden zat de vader, koning Tibbowe. Zijn zeven kinderen
lagen verspreid om hem heen. Eén van hen---de kleinste pasgeborene --
lag op de rand van het bed bij moeder op schoot en werd in slaap
gesust.

"Wat jammer, ik had gehoopt dat het jullie niet zou lukken zo ver te
komen. Vind je het erg als ik eerst even het verhaal afmaak? Anders
kunnen mijn kinderen niet slapen," zei de koning, alsof hij zich totaal
niet bewust was van het gevaar waar zijn hele familie in verkeerde.

"Jij denkt dat je kinderen nog leven over tien minuten?" Met elke zin stapte Kone dichterbij, zwaard in de aanslag.

"Dat weet ik wel zeker. Als jij mijn onschuldige kroost iets aandoet
bewijs je hoe slecht iedereen over wolven denkt."

"En als ik ze in leven laat, komen ze over tien jaar terug om mij weer
van de troon te stoten."

"Ik zie het probleem niet."

"Je had beloofd ze in leven te laten!" Wilplink rende op Kone af,
terwijl Tink versteende bij zijn vurige blik.

"Ach, we beloven allemaal wel eens dingen. Grijp de koning!"

"Bewakers? Ik heb jullie hulp even nodig," zei de koning rustig, zijn
blik omhooggericht.

Twee lange doeken vielen sierlijk vanaf het plafond en stopten een stukje boven de vloer, vlak voor Kone's neus. Aan de stevige stof slingerden twee gigantische leeuwen, die met een grote dreun en hun poot tegen de vloer naast het bed landden. Alle zeven kinderen schoten bij vader op schoot, moeder schoof haar baby dichterbij.

"Ik hou van jullie, kindjes, maar geef me even de ruimte. Ik heb niet
het idee dat deze grote boze wolf over zijn problemen wil praten."

De kinderen vlogen bij moeder tussen de manen alsof ze samen één leeuw waren. De koning voegde zich bij zijn bewakers. Hij ontblootte zijn
tanden, schudde als een natte hond zijn hoofd heen en weer, en het
gevecht begon.

"Waar is Oudehink als je hem nodig hebt?" vroeg Wilplink. Tink hoorde
het niet. Hij stond verstijfd in de hoek van de kamer. Zijn ogen jojoden
heen en weer, probeerden iets van orde te scheppen in de chaos die
voor hem afspeelde. Wilplink zag het en sloeg zijn hand op Tinks
schouder. "Doe gewoon wat ik doe."

Met een reusachtige sprong begaf Wilplink zich middenin het gevecht. Tibbowe weerde Kone's beet af en probeerde zijn zwaard uit de handen te slaan. Beide stonden geheel op
hun achterpoten, vechtend met hun bek én hun voorpoten. 

Wilplink klapte in zijn handen. Kone trok het zwaard terug, maar de koning raakte nog nét het handvat, en het scherpe metaal sneed een stuk gordijn af terwijl het naar buiten vloog. Tibbowe beet Kone in zijn achterpoot te bijten en bracht hem uit balans.

Wilplink rolde onder hem door. Hij knalde tegen het schild van een van de
leeuwenbewakers en zette zijn nagels erin vast. Zijn tegenstander was
net begonnen aan een indrukwekkende zwaai met zijn bijl en de bewaker
trok het schild omhoog om het af te weren. De bijl kwam recht op
Wilplink af. Hij voelde al een windvlaag langs zijn staart gaan. 

Hij knipte twee keer met zijn vingers---de bijl miste hem op een haar na.
In plaats daarvan sloeg het een deuk in de vloer. Tink stond nog steeds
helemaal stil en had geen stap gezet of handbeweging gemaakt sinds
hij in de kamer kwam. 

Wilplink zette zich nu met zijn achterpoten af. Hij vloog precies op de helm van de andere
leeuwenbewaker af, alsof hij vleugels had, maar een speer van de andere wolf veranderde zijn vlucht. Hij zoefde rakelings langs Wilplink en sneed bijna alle lange hoofdharen af. Hij verloor zijn evenwicht, stortte hard met zijn hoofd tegen de muur, en bleef roerloos liggen. Tink deed nog steeds niets.

De leeuwenbewaker schrok van Wilplink. Zijn tegenstander gebruikte de verwarring om hem hard op het hoofd te raken. De andere bewaker probeerde
zijn vriend nog op te vangen, maar Kone zwiepte hem met zijn staart onderuit. Nu was het slechts de koning tegen drie anderen. Een
gigantische brul ontsnapte zijn nog grotere bek en hij zette zich
schrap om aan te vallen, totdat de deur naar het balkon opensloeg.

Door de verscheurde gordijnen sprongen twee kleine figuren de kamer in,
gevolgd door een gigantische wolf.

"Welke idioot gooide net een zwaard naar buiten? Ik was bijna mijn hoofd
kwijt!" Zeze trok enkele bladeren uit haar mondhoeken, terwijl Oudehink een stuk gordijn van zich afgooide. Ze namen plaats ahter de koning.

Roge's intrede niet veel later deed de hele kamer schudden. "We komen u helpen, geachte koning."

"Fijn, ik kan alle hulp nu gebruiken," zei Tibbowe met trillende stem.

"Verraders! Ik had je moeten vermoorden toen ik de kans had." Kone spuugde naar Roge. "En jij Zeze, jij zult je hele leven vervloekt zijn."

"Dat dacht ik niet!" Zeze pakte een stuk versplinterd hout van de grond
en beet zo hard als ze kon in de poot van de koning. Met de plank sloeg
ze tegen de andere poot, wat genoeg was om de koning achterover te laten
vallen. Ze sprong op hem, kraste zijn gezicht, en zette zijn poten vast
onder het bed. 

Het gebeurde sneller dan Oudehink of Roge kon reageren. Het was zo onwaarschijnlijk wat er gebeurde, dat hij
dacht dat Wilplink ermee te maken had, maar die lag nog steeds
bewusteloos tegen de muur. Tink was nog steeds een bang standbeeld.

"Kijk Kone, ik heb hem gevangen. Helemaal alleen!"

"Ha! Goed zo, mijn kind, ik wist wel dat je het kon."

Kone liep langzaam op de hulpeloze Tibbowe af. "Help me nog even om de rest van zijn familie op te ruimen. Dan krijg jij een grootse beloning."

Oudehinks ogen veranderden langzaamaan naar bruin, dan oranje, dan geel,
en als laatste rood. Hij balde zijn vuisten, groef zijn nagels diep in
de gehavende vloer, en mompelde tegen zichzelf.

"Wat zeg je, stom beest? Ik kan je niet horen?" Kone moest om zichzelf
lachen en liep op Oudehink af, terwijl hij de murmelende koning een
trap gaf. Oudehink reageerde niet. Hij bleef mompelen. Bleef strak in
Kone's ogen kijken.

"Je moet echt leren duidelijker te praten."

"Ik zei: vaarwel, Kone."

Uit Oudehinks poten schoten twee vuurrode doorzichtige ballen. De een
vulde de kamer met een gloed gelijk aan een zonsondergang, de ander
zweefde door het raam. De vloer kromde. Alle rommel vloog tegen Kone aan, duwde hem naar het balkon, elke poging om iets weg te slaan miste rakelings.

Buiten sloeg het weer om. Een heldere sterrenhemel veranderde in een
storm. De harde wind vulde de ruimte, verplaatste een paar spullen, maar
leek op één specifieke wolf te focussen. Oudehink sprong aan de kant, maar Kone kon hem nog net vastgrijpen voordat de wind hem
uit de kamer blies. Ze stormden door het raam alsof zwaartekracht niet
bestond.

Verwikkeld in een gevecht knalden ze samen tegen de rand van het balkon.
Die hield hen niet tegen---die sprong liever in honderd stukken.
Oudehinks ogen veranderden langzaamaan terug naar hun oorspronkelijke
kleur, maar het was te laat. Kone en Oudehink vlogen samen van het
balkon en stortten recht in de afgrond.

"Nee!" Tink schoot los van zijn plek en rende naar de deur. Eenmaal op
het balkon hielden Roge en Wilplink hem tegen. Ze stonden op de
rand en keken droevig de duistere diepte in. "We kunnen niks meer doen."

Tinks lichaam trilde, zijn ogen vuurrood, alsof hij elk moment kon exploderen.

"Het---eh---was een grapje. Leuk toch?" stamelde Zeze, terwijl ze de
koning losliet en achteruitliep. Tibbowe greep haar stevig beet, zo snel dat het een reflex moest zijn.

Ook de twee andere wolven liepen schoorvoetend naar het gat waaruit ze waren gekropen---totdat ze iets in hun rug voelden. De
koning richtte zich op, met hulp van Roge, maar toen hij vooruit keek waren de twee wolven verandert in twintig. De roedel had zich
losgewrikt uit de touwen en wilde ook best zonder hun leider een leeuw vermoorden.

De voorste stak zijn wapen de lucht in en wilde iets schreeuwen, maar
er kwam niks. Hij greep naar zijn keel. Alleen een piepje. Zijn ogen groeiden drie keer groter en keken verschrikt
achterom. Alle wolven hadden hetzelfde probleem. Ze waren zo afgeleid
dat ze niet eens merkten dat ze inmiddels al een meter boven de grond
zweefden.

Tegen de tijd dat de wolven hun blik van elkaar af haalden zagen ze een
wazige koning, alsof ze vanachter een vies raam keken. De
voorste wolf trapte naar voren, maar hij hoorde een doffe klap en kwam niet ver. De wolven werden steeds
verder samengedrukt, alsof ze in een leeglopende ballon zaten. Inmiddels botsten hun hoofden tegen
het dak. Hoe hard ze ook probeerden, hoe wild ze ook bewogen, ze konden
niet ontsnappen uit de bal.

Tink keek geconcentreerd naar het schouwspel, zijn handen gestrekt
voor zich uitgestoken. Zijn polsen stonden op elkaar, zijn handen
opengevouwen, alsof hij iets wilde vangen.

"Ik weet niet waar het jullie heen stuurt, maar het zal ver weg zijn, en
in een andere tijd," zei Tink kalm. "We hoeven jullie soort hier niet
meer te zien."

Zo'n grote en krachtige kansbubbel had zelfs Wilplink nog nooit gezien.
Roge was blij met de kant die hij had gekozen en de hele leeuwenfamilie
keek vol ongeloof naar de luchtbel die constant lichtblauwe flitsen
produceerde. "Kijk, pap, tovenaars bestaan wel!"

Net zo snel als de bubbel zich had gevormd, verdween deze ook weer,
zonder enig geluid. De wolven gingen onvrijwillig mee.

"Wat heb je met ze gedaan?" vroeg de leeuw, met open mond
starend naar de plek waar net nog een hele wolvenroedel zweefde. Roge
had Zeze inmiddels vastgebonden en de leeuwenkinderen
hadden zich alweer onder de zachte poten van Tibbowe geschaard.

"Ik heb ze in een kansbubbel gestopt. Oudehink legde altijd uit dat het een klein stukje van onze wereld is waarin alle
kansen op de kop staan. Het is alsof ze op een andere planeet
terechtkomen waar de regels elke seconde veranderen. De ene seconde gaan ze met een grote kans naar de Hoge Heuvels, de andere hebben ze de grootste kans om helemaal naar het Apenrijk te gaan."

Tink keek naar het gat in het balkon, een mengeling van trots en verdriet. "De kans bestaat ook dat ze in de tijd hebben gereisd."

"Dus het zou kunnen dat je hen naar het verleden hebt gestuurd? En dat ze weer terugkomen."

"Dat kan, maar---"

"Geen zorgen, koning," zei Roge. "Ik heb dit vaker zien gebeuren.
Toen werd een crimineel terug in de tijd gestuurd, maar zijn geheugen
was gewist, dus hij kon niet alsnog eerder de bank overvallen. Het komt goed."

Wilplink kroop stilletjes naar de uitgang, met knallened koppijn, maar Tibbowe hield hem tegen. "Waar denk jij dat je heen gaat? We gaan een feest houden! Jullie worden beloond!"

"Oh---ik dacht, gezien mijn verleden, weet je wel---sorry, weet *u*
wel, dat---"

"Ik heb liever dat ik een misdadiger vergeef na een goede actie, dan dat
ik diegene eindeloos straf. Je hebt mijn
leven gered, dat is eindeloos waardevol. De tijden zijn al lastig
genoeg, een verdwenen koning kan er niet bij. Breng die
kanskeerders maar naar de kinderslaapzaal."

Wilplink en Tink vroegen zich af waar dat over ging, maar durfden het
niet te vragen. Ze hadden blijkbaar het een en ander gemist na al die
maanden in die verschrikkelijke wolvencel. 

Roge knikte instemmend en overhandigde Zeze aan de bewakers. Hij ging uitgeput op het bed liggen---wat ineens niet meer zo gigantisch leek met Roge er plat bovenop---en sliep direct.

"Waar is hij zo moe van? Hij heeft niet eens gevochten," mompelde
Wilplink richting Tink terwijl ze samen naar hun slaapzaal liepen.

"Ik zou ook vermoeid raken als ik de hele dag zo'n overdreven zwaar harnas aan moest," was Tinks antwoord. "En, heel misschien, had ik
zijn wolvenenergie nodig om die kansbubbel te vormen."

Wilplink was er stil van. Tink was verbaasd toen hij een arm om hem heen
sloeg, maar liet het gebeuren, mede omdat Wilplink dermate gewond was dat hij hem nodig had als wandelstok.

"Weet je, misschien kan ik die hersenen van jou nog wel eens gebruiken," zei hij moeizaam. "Ik geef je een kans, bange bever."

"En misschien is jouw kracht en misplaatste durf soms ook wel handig. Oh zo handig." *En je gezelschap nu Oudehink er niet meer is,* dacht Tink, maar dat durfde hij nog niet te zeggen.

Ze glimlachten naar elkaar en praatten de hele avond. Wilplink luisterde naar verhalen over Oudehink, de mentor die hij nooit had gehad, en praatte over zijn eigen avonturen. En dan, voor deze ene keer, alleen diegene met een goede afloop.