---
title: "8. De kansen keren"
weight: 8
---

"Wat? Je hebt nauwelijks met ons gesproken sinds we
samen in die cel werden gegooid," vroeg Oudehink. "Wees blij dat we geen wraak nemen voor je verraad."

"Eh---hallo? Het nieuws? Van de ontvoeringen in
Zeverstad? Toen de wolven voor mij kwamen, moesten ze eerst langs mijn
vrouw. Ze is sterk, misschien wel sterker dan ik. Ze
hield het lang vol, maar werd uiteindelijk ook ontvoerd. Ik
heb haar niet meer gezien, ik heb niks meer van haar gehoord, en de
wolven geven mij geen antwoord. Praat niet tegen mij over wraak."

"Hmpf, misschien is je vrouw verliezen je goed recht na wat je die
onschuldige burgers van Zeverstad hebt aangedaan," zei Tink terwijl hij
zijn neus ophaalde en armen over elkaar kruiste. Hij wist niet of hij nu te ver was gegaan, dit was allemaal nieuw voor hem.

Wilplink boog over Oudehink heen om Tink een klap op de schouder te geven---hij raakte hem wél, en hard ook. Daar had hij zijn antwoord.

"Dit is het plan: als de missie begint doen de wolven hun kettingen af zodat wij onze krachten hebben voor de missie. Maar als we samenwerken kunnen we verdwijnen voordat de wolven "oehoe" huilen. Vertrouw me, ik heb ervaring met verdwijnen."

"Ik denk dat je wolven nu door de war haalt met uilen."

"Wat zijn uilen? Is dat iets van die prehistorie waar jij uit komt?"

"Je bent een curieuze civetkat, Wilplink. Daadkrachtig, sterk, avontuurlijk---maar je denkt alleen maar aan jezelf. Als wij verdwijnen vernietigen de wolven alsnog de leeuwendynastie, het kost alleen iets
meer tijd. Zolang wij er zijn is er een kans dat vanavond niemand sterft."

Wilplink draaide weg. "Ik ben een misdadiger, bekend in het hele land. Zoiets vergeet zelfs de Leeuwenkoning niet. Ik wil een vrij man blijven en mijn vrouw terugvinden."

Kone trok de zak open en de kanskeerders gooiden tegelijkertijd
een arm voor hun ogen tegen het felle licht.

"Beestjes, onderdanen, slaafjes van me. Dadelijk begint onze aanval. Ik
raad jullie aan om geen rare streken uit te halen. Jullie kunnen
misschien de kans verminderen dat één wolf jullie pakt, maar als wij allemaal op jullie afstormen mogen jullie hard bidden voor een
goede afloop."

"Als je onze medewerking wilt hoef je slechts één ding te beloven: je
laat alle leeuwen in leven," zei Wilplink. Oudehink gaf hem een schouderklop. Tink vertrouwde het nog steeds niet.

"Prima, prima, wat jullie willen."

"Vergeef me, beste wolf, maar ik ben zo vergeetachtig op mijn oude leeftijd. Waar had je ons ook al weer precies voor nodig?"

"Wat de leeuwen ook proberen, jullie zorgen dat het niet lukt. Simpel.
Hoe kun je dat nou vergeten, domme kat?"

Kone sloot de buidel en richtte zich tot zijn leger. Hij speurde alle hoofden af, maar vond niet wie hij zocht.

"Heeft iemand Roge gezien? En die twee andere kneuzen? Ze zouden allang
terug moeten zijn, slome bewakers. Ach ja, dan doen we het wel met drie
man minder. Ik kan die wijsneus met z'n witte baard ook wel missen
eigenlijk. Ik was veel te goed voor hem. Ik had hem moeten verbannen.
Dat kan later ook wel."

Kone gooide de buidel op zijn rug en hief zijn zwaard.

"Vandaag, broeders en zusters, winnen wij terug wat van ons is! De
koning heeft ons de jacht verboden. De koning heeft ons dit land
verboden. Wij hebben jarenlang moeten leven van insecten, kleine beesten
uit de verre bossen. Wij hebben maand na maand moeten leven zonder
licht, in de kou, afgejaagd en uitgespuugd. Vannacht verandert alles!"

Ze lieten de stenen trillen en de vlammen wapperen met hun
geschreeuw. Iedereen stak tegelijkertijd zijn wapen omhoog en tot
achterin de gang keek elke soldaat Kone strak aan. Niks kon hen afleiden,
niks kon hen op andere gedachten brengen. Vannacht zou de koning van
Traferia vallen, al zouden ze het met hun leven bekopen.

Kone sloeg met de bijl tegen het plafond. De lucht trilde zo hard dat
alle wolven kippenvel kregen---maar het steen brak niet. Hij gooide de
bijl verder naar achter en raakte hetzelfde plekje een
tweede keer. Weer echode een lage knal door de gangen.

Een gaatje verscheen. Kone sloeg een derde keer, een vierde keer, een vijfde keer. Het steen brak nu in honderden scheurtjes, alsof er een
groot spinnenweb doorheen was geweven. Hij wist dat het zover was. Hij
gaf nog één duwtje met zijn grote vingertop en wierp zijn houten
schild boven het hoofd.

In één denderende beweging donderden tientallen stenen naar
beneden en onthulden een groot gat in het plafond. Na enkele seconden
was het weer stil. Hij durfde zijn schild weg te trekken en zijn blik
omhoog te werpen. 

Geen buitenlucht, geen tuin---het hoge, witte dak van het paleis.

"Aanvallen!"

Als een windvlaag bewogen de wolven in een aaneengesloten stoet
door het gat naar boven. Geen van hen maakte meer geluid dan nodig. Wolven die moeite hadden met klimmen werden door hun makkers omhoog
getrokken. 

Kone stond enkele meters naast het gat, in het paleis, en keek rond. 

Ze waren niet in de slaapkamer, maar ze konden niet ver weg
zijn---het licht van de kamer hiernaast was nog aan. Hoe stom hij ook
kon zijn, als het ging om leeuwen jagen was hij een meesterbrein. Had
hij geleerd van zijn vader. Hij beval iedereen in de kamer te wachten, terwijl hij de omgeving verkende.

Nog geen stap later schoot een flauwe blauwe lichtflits uit
de buidel. Hij gleed uit. Razendsnel greep hij twee pilaren en voorkwam dat zijn val het hele paleis ontwaakte. Soldaten schoten meteen te hulp, maar ook zij gleden uit.

"*Metelmarmer*---ik had het kunnen weten."

De buidel gleed van Kone's hals en belandde in de deuropening.
Meteen scheurden de kanskeerders de zak open.

Vrijheid.

"Wat heb je gedaan, Tink?" Wilplink snauwde hem af, maar hij was goed
voorbereid en richtte zich op Kone.

"Katachtigen zijn een van de weinige diersoorten die met hun poten
probleemloos over dit gesteente kunnen lopen," vertelde hij. "Leeuwen zijn katten. Wij ook. Blijf hier wachten en laat ons op onderzoek uitgaan."

Kone probeerde op te staan, maar bleef uitglijden. "Wij moeten zeker als hulpeloze eendjes in deze kamer blijven wachten? Ik heb jullie wel
door. Je kan zorgen dat we niet uitglijden."

"Jullie zijn met te veel---wij zijn maar met z'n drieën."

"En mij werd verteld dat jullie de beste waren."

"Jullie zouden kunnen rollen in plaats van lopen."

De kanskeerders schoten de hoek om en belandden in de grote
tuin vol felgekleurde bloemen en varens groter dan hun lichaam. Het lag precies in het midden van het paleis en twee wachters
hielden het in de gaten. Het drietal holde naar
een stapel stenen die een kleine waterval ondersteunden. De bewakers keken toevallig net de andere kant op terwijl ze dat deden.

"Nu snap ik hoe je altijd overal mee weg bent gekomen Wilplink," zei
Oudehink terwijl hij gulzig water dronk.

"Geen tijd hiervoor. Wat is het plan, Tink? Je hebt een plan, toch?"

"Ik---"

"Ik moet even weg. We hebben misschien een bondgenoot in de buurt, ik
moet hem alleen nog vinden. Als we hem bij ons hebben, hebben we
waarschijnlijk het voordeel over Kone. Ontmoet mij over een half uur op
het balkon." 

Oudehink gooide een steen naar de bewakers en raakte
precies het voorhoofd van de kleinste. De andere bewaker kon hem nog net
opvangen voordat hij de planten een kusje zou geven. Oudehink gooide nog
een steen, maar deze miste rakelings.

"Ik word al oud," waren zijn laatste woorden, voordat hij door het raam naar buiten sprong.

Wilplink trok meteen zijn tasje tevoorschijn, verstopt onder zijn lange zwarte hoofdharen. De bewaker opende zijn mond om te schreeuwen toen Wilplink een glanzende gele steen beetnam, drie keer
draaide, en blind de lucht in gooide. Nog voor Tink kon vragen wat hij
deed, hoorde hij het geluid van plantenstengels die
afbraken, gevolgd door stilte.

"Zoekstenen. Vinden altijd hun doel. Zeldzaam, maar oh zo handig." Ze liepen rustig achter de waterval vandaan.

Toen zagen ze alle wolven door de tuin rollen. 

Het was een komisch gezicht. Meer dan
eens kruisten twee of drie wolven elkaars pad, om vervolgens met een
plons en geïrriteerd gekreun in het stroompje water te vallen. Wilplink kon het niet laten de plantenstengels precies zo te laten buigen dat ze een heuvel vormden die wolf na wolf de lucht in slingerde.

De meeste hadden hun wapens en bommen door het gat teruggegooid om beter te kunnen bewegen, maar Kone had alles nog bij zich. Hij dirigeerde zijn
volgelingen naar een nauw, donker gangpad, geplaveid met rode stenen,
dat direct op de slaapvertrekken aansloot. Hij was de leeuwen dankbaar
voor de duidelijke plattegrond die in de muur gebeiteld was.

De voorste wolf raakte net de eerste steen, toen de tegels plots
op en neer deinsden en niet veel later compleet verdwenen. Ze onthulden
een diepe afgrond.

"We moeten om, volg mij," riep Kone meteen, terwijl hij de nieuwe route
uitzocht. Enkele wolven bleven als standbeelden staan, starend naar het grijze gat waar hun medewolven zojuist in waren
verdwenen. Bij de tweede schreeuw van hun leider draaiden ze toch om en
volgden hun roedel. 

Ze renden langs een kamer waarin enkele leeuwen nietsvermoedend een dobbelspel speelden. Het kostte Tink alle moeite om de kans te verminderen dat de wolven toevallig naar rechts keken.

Toen de roedel al voorbij was, knipoogde Wilplink en duwde hem naar binnen.

"Huh? Hoe blijf je maar zessen gooien!? Je hebt ook altijd zoveel geluk." De leeuw schudde zijn manen in ongeloof.

De ander bulderde van het lachen. "Tja, ik win." 

Hij pakte alle munten van tafel en schoof ze naar zijn buidel. Honderden vielen op de grond---allemaal met dezelfde kant naar boven.

"Dat ... gebeurt niet vaak."

De ander rekende het snel uit. "Eens in de miljoen keer. Jij speelt vals, of niet?"

"Nee! Nee! Ik zweer van niet!" Hij sloeg op de vlucht, de ander achter hem aan. En ze zagen nog net enkele wolvenstaarten de hoek om slaan.

"Alarm! Alarm! Wolven!"

De kanskeerders maakten dat ze wegkwamen, ze moesten dichtbij Kone blijven. Wilplink zuchtte diep. "De tijd voor spelletjes is voorbij."
