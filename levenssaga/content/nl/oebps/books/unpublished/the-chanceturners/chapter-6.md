---
title: "Kans verkeken"
weight: 6
---

Kone had zijn zicht terug en de drie kanskeerders aan tafel vastgebonden. Hij dreigde en dreigde over wat er zou gebeuren als ze niet meewerkten.

"Denk je dat hij het echt meent?" Tink fluisterde in Oudehinks oor.

"Ja en nee," antwoordde Wilplink. "Ik zou het ook doen, dreigen en beledigen als de rest niet luistert. Maar de wolven hebben de reputatie wél hun wrede beloftes na te komen."

"Ik had het niet tegen jou, vuile verrader!" Het voelde goed om het te zeggen, hoewel Tink meteen spijt had.

"Hé knul, je hebt geen idee waarover je praat, ik deed het alleen om---"

"Mondjes dicht!" Kone stond in een smalle, nog niet afgemaakte zijgang dichterbij het paleis. Deze gang had niet alle gemakken van de andere tunnels. Eén fakkel, één deur die open en dicht gaat, en de leeuwen zouden het merken.

Maar dat nadeel viel weg bij de voordelen. Een gang die recht onder de slaapkamer van de koning zit, is goud waard.

Hij volgde op de tast waar Zeze heenging, maar vond geen teken van leven. Soms stampte een lompe leeuw langs en vielen modderbrokken op zijn hoofd. Het hield hem lange tijd bezig. Nu vond hij toch dat Zeze er té lang over deed. 

Bij de eerste mogelijkheid zou ze hier drie keer op de grond
kloppen als het gelukt was, en twee keer zo niet. Maar het voelde nu alsof ze helemaal van de aardbodem was verdwenen. Hij leunde tegen de muur, zijn ogen vielen dicht.

En vlogen pas open toen hij een vleermuis hoorde fladderen, luid en duidelijk.

De nacht was gevallen.

Een hartverscheurende brul kwam van bovenaf. Kone rende terug. "Zeze! Het is misgegaan. Ga weg daar. Ik moet het luik voor haar openen."

"Pretentieuze wolven," mompelde Wilpink, "noemen een gat in het dak een luik. Straks blazen ze hun eigen tunnelstelsel op en doen alsof ze ramen hebben toegevoegd."

Snel draaiend pakte Kone de drie kanskeerders vast en
drukte hen tegen de muur. Hij ontblootte zijn tanden en hield een scherpe,
glimmende nagel vlak voor Tinks neus. "Zorg dat ze alleen is als ze hier binnenkomt! Of---" 

Tink draaide zijn hoofd weg en hield zijn ogen stijf dicht. *Maar ik zie niet wat daarboven gebeurd,* dacht hij. *En hun kettingen houden me tegen. Of voel ik nou ...*

Oudehink sloeg Kone weer in het gezicht, maar deze keer ving hij
simpelweg zijn wandelstok op en brak hem in drie stukken.

Twee keer werd er zacht op het dak geklopt. Kone hoorde het niet eens.
Hij bereidde zich voor om een van de kanskeerders op te vreten, maar
werd onderbroken door iets zwaars dat op hun dak landde.

Een leeuwenschreeuw weerklonk. De hele kamer schoof tientallen
centimeters naar beneden en verblindende wolken bruine stof daalden
neer. Kone verloor zijn evenwicht en belandde met zijn rug op tafel.

"Wat heb je gedaan?" vroeg Oudehink terwijl hij Tink nog net bij de
poten vastgreep.

"Ik ... ik voelde een boom boven ons ... en toen ... ik wilde niemand
pijn doen, ik zweer het!"

"Het is al goed, houd op met je gejank," barstte Wilplink erdoorheen. Het dak was nu dichtbij genoeg om erop te klimmen.

"Maar als jij de kansen hebt gekeerd dat een tak viel," zei Oudehink voorzichtig. Hun blikken draaiden naar Kone. De ketting was weg. 

"Dan is de situatie beter dan we dachten," maakte Wilplink het af.

Kone besefte zijn probleem. Hij sprong achteruit en draaide zijn lichaam om zich precies tegen de muur af te zetten, maar zijn linkerpoot brak door een zacht stuk hout. Toevallig.

Grommend trekte hij zijn poot los en rolde over de grond. De landing was nét hard genoeg om een kast om te laten vallen. Kone sloeg de kast opzij met zijn staart, maar zijn haren bleven hangen tussen één van de open lades die dichtsloeg.

De kast meesleurend hinkte hij naar de deur. Op slot. Hij sjorde aan de hendel met al zijn wolvenkracht, maar de metalen pin schoof eruit en hij viel achterover, hendel in de hand.

Een angstaanjagende schreeuw kwam uit zijn bek. Hij ramde met zijn poten tegen het hout, alsof hij in het water was gegooid en
ternauwernood kon blijven drijven, en precies op die plek dreven splinters in zijn poten. "Laat me hieruit!"

Niemand reageerde. Als het nacht was, en de missie mislukt, ging het volgende plan in werking: een brute aanval op het paleis. Iedereen stond allang klaar bij het afgesproken punt, terwijl hun leider geen kant op kon.

De kanskeerders grinnikten. Wilplink kroop over het plafond tot boven Kone's hoofd. Hij liet zich vallen. De happen van de wolf, die normaal gesproken toch zó precies zijn, misten Wilplink keer op keer op een haartje.

"Wilplink, je hebt je plezier gehad," zei Oudehink streng.

Hij fronste. "We kunnen de wolvenleider ontvoeren! We kunnen dit allemaal tegenhouden!"

"Wij? Een gekke misdadiger, een bejaarde vent, en een baby die nauwelijks zijn krachten _durft_ te gebruiken? Roge heeft ons enorm geholpen, maar we moeten niet arrogant worden."

"Hé, beste katjes, ik heb een idee," zei Kone zo lief mogelijk. "Als jullie die deur openen, vreet ik jullie _niet_ meteen op."

"Beste meneer wolf, wij kunnen kansen keren, geen dichtgemaakte sloten openen. Als u uw geld terug wilt, kunt u een brief sturen naar---"

"Onzin! Je kunt toch de kans aanpassen dat ik die deur openkrijg?"

Dat was waar. Ze konden niet precies alles doen dat iemand wilde, maar ze konden creatief zijn en kansen keren zodat waarschijnlijk hetzelfde gebeurde. 

Tink voelde rond. De scharnieren van de deur waren verroest: hij kon de kans verhogen dat ze kapot gingen. Eén van de planken was minder dik dan de rest: hij kon de kans verhogen dat, als je ertegenaan schopte, de plank doormidden brak.

Allemaal manieren om _misschien_ door de deur te komen. Maar zolang zij hun krachten hadden, waren ze veilig en zagen geen reden om op zijn voorstel in te gaan.

Het gestommel boven hen hield op en het blok hout kwam los. Door het kleine gat rolde Zeze verslagen en teleurgesteld omlaag.

Ze wist niet wat ze moest maken van de situatie in de kamer.

"Oeh, nee, ik zou geen stap meer zetten als ik jou was," zei Wilplink. "Je zou niet willen dat je uitglijdt."

"En nu," zei hij, terwijl hij op tafel sprong als een nobele held, "zal ik laten zien dat ik niet alleen kan inbreken op zwaarbewaakte plekken, maar ook kan, eh, uitbreken op---"

De deur werd ingetrapt. Twee wolvensoldaten stormden binnen, hun zwaarden snijdend in de deuropening, hun metalen omhulsel kletterend. Ze liepen de deur platter dan een vel papier. *Toch de zwakke scharnieren,* dacht Tink.

"Mijnheer, we waren al ongerust, u was niet op tijd bij---"

Kone gooide gefrustreerd de hele tafel kapot tegen de muur. Oudehink wilde de planken bijsturen zodat ze nét Kones hoofd raakten, maar zijn krachten vonden weer een muur.

Kone griste de kettingen van nek van zijn soldaten. Eentje hield hij voor zichzelf, de ander gaf hij aan Zeze.

Zelfs Wilplink verzette zich niet meer tegen de wolvengreep. Oudehink en
Tink keken het met hangende oren aan.

Zijn soldaten hielden bessen in hun hand. Kone sloeg ze kapot op zijn vacht om Bloedlokken te maken: rode strepen door je hele vacht die elke vijand angst aanjagen.

Achter zijn troon vond hij het glimmende zwaard van zijn vader, ingelegd met diamanten, geslepen tot het niet scherper kon. Hij nam het in zijn linkerhand en pakte zwarte rookbommen in zijn rechterhand. 

Hij bekeek zijn dochter, kaken stevig geklemd, en pakte de ketting weer van haar af. "Breng Zeze naar haar kamer, ze heeft geen nut meer. Vertel haar moeder dat ze is uitgeput en daarom niet meedoet in de strijd. Nee, ik verbied het."

Zijn hoektanden glommen in het licht van de vele fakkels. "We gaan het
paleis bestormen en die koning een lesje leren. Dit ... dit eindigt hier! Vannacht!"

