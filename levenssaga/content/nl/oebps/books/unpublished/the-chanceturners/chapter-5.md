---
title: "5. Jong geleerd"
weight: 5
---

Zenuwachtig schuifelde Zeze heen en weer. 

Ze had de gigantische voordeur van het paleis bereikt en aangeklopt. Ze liep over een blok gepolijst grijs gesteente, terwijl aan alle kanten ronde pilaren de lucht in prijkten. Samen hielden ze een enorme uitgehouwen driehoek omhoog. Daarop stond
het woord "leeuw de Koning" in de oude leeuwentaal, eentje die alleen
door edeldieren kon worden gelezen. 

In haar ogen zag het er dan ook meer uit als een mislukte kindertekening. *Past wel bij die leeuwen,* dacht ze.

In de pilaren waren soortgelijke tekens gebeiteld, van boven naar
beneden steeds kleiner. Zeze ijsbeerde en tuurde steeds opnieuw langs alle hoeken van de grote, felgroene tuin. Soms drukte ze haar oor tegen de deur, maar hoorde niets dan zacht geruis. 

De deur was meer dan een meter dik, in het midden een diamant waarin Zeze twee keer paste. Deze verdedigde het paleis tegen de meeste soorten aanvallen. Groepjes diepe krassen in de voorste laag hout wezen uit dat de halfapen nog niet waren opgehouden met proberen.

Haar oren schoten omhoog. *Voetstappen?* Ze
rolde op haar rug en bleef stil liggen, tong uit de mond en pootjes
omhoog. Zachtjes kreunend schuifelde ze dichter tegen
de deur. 

De grond trilde. De massieve stalen sleutel werd uit het
slot gehaald. Onder hoog piepend gekraak
ratelde de deur open, totdat een kiertje ontstond---net groot
genoeg om te zien wie er aanklopte. Een zwaarbewapende leeuwenbewaker moest lang kijken en luisteren voordat hij Zeze vlak onder zijn neus opmerkte.

"Gegroet wolvenjong. Wat is er in leeuwensnaam met jou gebeurd?"

De bezorgde bewaker tilde haar op met zijn warme poten, beide groter dan haar hele lichaam. Hij stopte haar in de buidel op zijn rug en holde
op alle vier de voeten terug naar de koningskamer. 

De deur viel uit zichzelf achter hem dicht. Onderweg opende Zeze stiekem haar ogen om alles te onthouden, maar de bewaker ging te snel om goed zicht te krijgen. Halverwege de exotische tuin in het hart van het paleis remden ze af.

"Tibbowe, mijn koning, dit uitgehongerde wolvenjong lag voor onze deur.
Het lijkt alsof ze met haar laatste krachten nog wist aan te kloppen."

Nu pas keek de koning op en duwde zichzelf uit zijn zachte bed van varens.
Zijn lange, goudgele vacht golfde achter hem aan en ging rond zijn ogen
over in glimmende oranje manen. Door zijn linkeroog zat een schuine
bruine streep: een litteken uit zijn jeugd. Hij klopte zijn poten af
tegen houten planken en pikte met zijn lange nagels
bladeren tussen zijn tanden uit. 

Eenmaal schoon zette hij zijn klimopkroon weer op. "Laat mij kijken." 

Hij legde Zeze voorzichtig op een bloemenbed. "Het is niet gewoon voor iemand van de wolvenfamilie om zich hier te presenteren. Zeker niet vrijwillig. Ze weten maar al te goed dat ze zijn verbannen uit Traferia en de omringende bossen."

Tibbowe ratelde op chagrijnige toon door over wetten en regels, over dat de wolven zelf te gierig waren en goudgek, terwijl
hij het kleine wolfje onderzocht op schrammen en wonden.

"Kunnen ze haar hebben verstoten? De wolven zijn net Spartanen, iedereen die niet hard genoeg traint om te vechten wordt
gestraft. Ze reist misschien al weken zonder goed voedsel of drinkwater en hoopt dat wij haar verzorgen. Dat is toch wel onze
plicht."

"Je klinkt bijzonder positief over die verraderlijke wezens. Weet je
zeker dat je nog aan de goede kant staat?" Tibbowe keek niet om terwijl hij dit vroeg.

"Altijd, mijnheer, altijd. Ik denk alleen dat we niet de kinderen kunnen
straffen voor wat hun vaders en voorvaderen deden."

De koning brulde richting één van zijn
wachters die niks stond te doen, maar het was zacht en gecontroleerd. Zijn vrouw moest worden gehaald. Hij pakte de poot van de bewaker en legde deze op Zeze's buik. 

Over haar hele huid voelde hij kleine bultjes. Op sommige plekken hadden die zelfs haar vacht al aan de kant gedrukt.

"Ze is ziek, milde vorm van hondsdolheid. Daarvoor zullen we haar
verzorgen, anders komt de ziekte misschien weer terug in ons koninkrijk.
Daarna moet ze weg."

De koning stond gedecideerd op en legde Zeze in de bescherming van de bewaker.

"Laat mijn vrouw haar verzorgen, vanavond bij het eten spreken we dit
uit en ronden het af."

___

Die avond lag de ganse leeuwenfamilie rond hun langwerpige stenen tafel
en deed zich te goed aan prachtig geserveerd voedsel. Aan het ene
uiteinde zat Tibbowe, vierde koning van de leeuwen. Aan de overzijde genoot een opgeknapte en opgewekte Zeze van het feestmaal. Goed
leeuwenvoedsel was ook goed wolvenvoedsel. Het voelde alsof ze
werd gedoopt in een zwembad vol snoepjes.

"Je voelt je alweer helemaal beter neem ik aan?"

Terwijl grote druppels bessensap van haar mond op tafel drupten knikte
ze wild. Ze leunde ver over de tafel om meer
bessen te pakken, maar een bewaker hield haar teegn.

"Zo gedraagt men zich niet tegenover de koning," fluisterde hij,
terwijl hij haar van tafel af trok.

"Het is goed, ze is hongerig en moet goed eten. Maar ik moet het wel hebben over je verblijf hier."

Haar ogen sprongen open en haar staart kwispelde alsof een vlindervleugel was. Bessen vielen uit haar hand. Ze pakte deze snel op, blies ze schoon, en legde ze terug alsof er niks was gebeurd. 

Hier had ze op gewacht: een offer om hier langer te blijven.

"Ik denk niet dat je kan blijven. Is je gezin nog in leven?"

Voor de tweede keer liet Zeze haar eten vallen, maar nu kwam ze vrijwel
meteen terug in karakter. *Dit heb ik getraind,* dacht ze. *Ik ga Kone trots maken.*

"Nee ... jammer genoeg niet." Zeze gaf haar beste pruillipje en staarde theatraal uit het raam. "Ze zijn gestorven
toen ... toen ... toen die grote bosbrand uitbrak!"

"Bosbrand? Ik heb in geen jaren meer van bosbranden gehoord, daar is
mijn brandweer van Toxotes veel te goed voor! Waar was deze bosbrand in leeuwensnaam?" Tibbowe was keek haar verbaasd aan en vergat plukken haar uit zijn ogen te halen.

Ze probeerde zich te herinneren wat haar vader allemaal had verteld. Maar nu twijfelde ze. De wolven waren zó lang niet meer boven de grond geweest, hadden zó lang niks meegekregen van Traferia. *Wat is een brandweer in hemelsnaam?* dacht ze. *Klinkt juist alsof het méér brand oplevert. Hé, daar is de brand weer.*

"Baroke!" Het floepte er zomaar uit. Voordat ze ook het stukje herinnerde waarin haar vader zei dat er geen enkel bosgebied was op die
plek. Er waren vaak branden door de hitte, maar het was een en al heide.

De hele tafel kwam tot leven. Alle leeuwen stopten met eten, leunden naar voren en keken hoe de koning zou reageren op deze overduidelijke bedriegerij. 

Zeze slaakte een ongelofelijke brul---ze had zo een van de leeuwen kunnen zijn. Ze probeerde het over te laten gaan in janken, maar het doek was gevallen, en nu moest ze vluchten.

Ineens klonk eenzelfde brul, maar dan van buiten. 

De koning sprong door het raam naar buiten. De rest van zijn familie bleef rustig zitten, alsof het regelmatig gebeurde, terwijl de brede wachters zich onder luid kabaal door hetzelfde raam wrongen.

Nadat de laatste vertrokken was vulde een windvlaag de ruimte en rinkelde de glazen. Houten borden vielen naar de grond en
versplinterden. In een angstige reflex sprong ook Zeze uit het raam.

Buiten verzamelden de leeuwen zich om een boom. Kreunend en stampend tilden ze een loodzware tak van iemand af. Een windvlaag moet deze hebben losgerukt, precies toen de leeuw er pal onder stond.

Pas bij de derde poging rolden ze de tak aan de kant. Het slachtoffer had een grote wond aan zijn buik en moest meteen naar de ziekenboeg.

De koning zag Zeze, starend naar hem, starend naar haar enige kans op haar eigen heldendaad.

"Vertrek! Nu meteen! Als ik je opnieuw zie, verdwijn je voorgoed in onze gevangenis!" Hij duwde haar aan de kant en sloot als laatste de groep af. 

De tuin was verlaten. Haar kans was verkeken.