---
title: "3. Hongerige wolven slapen niet"
weight: 3
---

De ruzie uit de hoofdkamer bereikte zelfs de gevangenis, in de vorm van trillende muren. De kanskeerders schoten tegelijk wakker. Ergens anders was iets aan de hand, iets dat alle aandacht eiste. De fakkel op de gang was uit: maanlicht door het dakraampje moest voor zicht in het duister zorgen.

Wilplink rommelde in zijn rugzakje van klimop.

"W-wat doe je?" Tink dacht vooral aan verder slapen.

"Ik zoek licht, dombo."

"En hoe krijg jij licht in een zak?" vroeg Oudehink. Hij voelde aan de muur waar de trillingen vandaan kwamen.

"Vuurstenen." In zijn hand hield hij rode stenen in hoekige, scherpe vormen. Ze gaven licht uit zichzelf. "Perfect geslepen. Wrijf ze tegen elkaar en elk straaltje maanlicht wordt versterkt. Zeldzaam, maar oh zo handig, zeker als je nachtwerk doet."

"Pff, werk. Een bank beroven is geen werk, het is een misdaad!"

"Zachter praten, oude opa." Op de beschuldiging ging Wilplink niet in. Hij sleurde Tink hardhandig uit zijn veilige bedje. Hij overhandigde een vuursteen aan beide celgenoten en greep een touw.

Oudehink keek met samengeknepen ogen naar Wilplink. "Ik dacht dat jij het eens was met de wolven?"

"Honderd procent. Maar ik ben ook ongeduldig en jullie helemaal zat." Wilplink gooide zijn eigen bed bovenop de stapel. Stofwolken maakten de kamer mistig, de spullen onderin werden nog verder samengeperst.

Oudehink twijfelde. De kans dat Wilplink de waarheid sprak was klein, las hij, maar hij gaf het een kans. Hij schoof zijn comfortabele stoel bij de stapel spullen en gapende Tink naar een veiligere plek. Zijn voet tikte de vierde en laatste vuursteen omhoog. Zijn wandelstok knuppelde de steen met een sierlijke zwaai middenin de stapel.

Wilplink hing in de nok van het dak. Het ene uiteinde van het touw had zat rond zijn middel, het andere vast aan de muur boven de deur.

"Wat ... wat is er aan de hand?" stotterde Tink. Zijn
neus pikte een verbrande geur op, terwijl zijn ogen de rookwolken
terugvoerden naar de stapel spullen.

"Oh, oh, dat had niet moeten gebeuren." Oudehink keek naar het plafond. "We moeten snel handelen."

"Hé, luie zakken! Hulp!" Wilplinks linkerhand trilde en schoot los van de stenen.

Oudehink zette één voet vooruit en leunde erop met zijn volle gewicht.
Zijn pupillen draaiden alle kanten op. Het uitslaande vuur dimde tot een klein, ongevaarlijk bolletje. De stapel
vervormde van een asymmetrische piramide tot een bijna perfect
vierkant, waarbij de stukken die het verst van de deur waren naar voren werden gedrukt.

Tink dook ternauwernood weg voor losse planken die door de ruimte vlogen. *Help mee dan,* dacht hij, *wees niet zo bang voor alles.* 

"Nu!"

Oudehink friemelde zijn knokige vingers. Wilplink liet los en draaide met zijn gezicht naar de deur. Hij versnelde tot je de wind om hem heen hoorde loeien en scheerde vlak over de grond, het touw volledig gestrekt, als een piraat die een ander schip entert. 

Zijn fragiele lichaam ontmoette de stevige stapel spullen, en de
onverzettelijke stapel de dichte deur. 

Tink verwachtte hem met gebroken botten op de grond te zien, maar niets bleek minder waar. Wilplink richtte zijn krachten precies op de vuursteen in het midden, en voordat hij een strijdkreet kon loslaten was de deur al versplinterd. 

De vloedgolf van wind en stof drukte Oudehink en Tink plat tegen de muur.

De weg naar vrijheid lag wijd open. Ze krabbelden op en haastten uit de cel. Maar aan het uiterste eind van de gang flakkerde alweer een fakkel. Tink voelde de muur. _Wolven dichtbij._ 

Wilplink zag de anderen twijfelen, dus hij tilde hen ruw op en gooide hen over de drempel. De lucht was frisser in de gangen, de stenen minder koud.

"Stop je vuurstenen weg. In de duisternis vinden ze ons nooit." De rest volgde aarzelend Wilplinks bevelen. Hij greep hun oren en trok hen verder. Oudehink hield zijn hand tegen de muur en probeerde de kans dat hij "au!" roepte zoveel mogelijk te verminderen.

_Kleine stapjes,_ dacht Tink, _geen ongelukken._ Het licht aan het einde van de gang werd feller. Niet veel later liep een wolf de hoek om, een
brandende tak in de ene hand en handboeien in de ander.

Wilplink versnelde zijn pas, zijn ogen altijd op de wolf. Die liep langzaam de duisternis in---alles verder dan een
meter vóór hem was niet zichtbaar.

Het geluid van voetstappen rechts. Een tweede wolf was in aantocht,
beduidend minder bang dan de eerste. Wilplink vond de afslag en sloeg de hoek om. Hij liet hun oren eindelijk los zodat ze konden versnellen naar het duister.

Tot ook daar een licht werd aangestoken en een wolf uit haar huisje het
tunnelstelsel in stapte. Ze droeg een blauwe nachtjapon en verstopte
blonde, lange haren onder iets wat nog het meest op een badmuts leek.
Zolang de deur open was werd de gang goed verlicht.

En de kanskeerders zagen nu pas dat deze snel ophield.

"Ze dwingen ons een doodlopende gang in," fluisterde Wilplink. Hij
bewoog richting het huisje, plakkend in de schaduwen. De wolf keek met dichtgeknepen ogen in de rondte, maar haalde haar schouders op en draaide om. Ze gooide de deur achter haar in het slot. Het
was weer pikkedonker en de kanskeerders wisten niet meer waar ze waren.

"De Chaos Techniek. Het enige dat overblijft. We gaan terug naar het kruispunt en glippen erlangs, _precies_ op het moment dat de ene wolf de andere tegenkomt en, weet ik veel, hopelijk een uitgebreide wolvengroet doet."

Wilplink bond op de tast twee lappen stof om zijn
voorpoten. Zo kon hij nog sneller Tink in zijn slaap aanvallen, zei hij keer op keer, totdat Oudehink hem dwong het te bewijzen en bleek dat het onzin was. Toch bleef hij het doen.

Oudehink knikte. Hij keek naar Tink.

"Wie geeft er iets om wat hij vindt?" Wilplink draaide alle neuzen dezelfde kant op.

Ze renden met grote sprongen naar het kruispunt, met z'n drieën naast elkaar, om precies tegelijk aan te komen. Maar Wilplink was te snel en had nu al een voorsprong.

Tinks handen werden warm en trilden. *Ik kan nu niet afremmen. Ik kan nu niet afremmen. Ik moet door blijven rennen.* Hij verlaagde de kans dat de bewakers omlaag keken, maar het voelde alsof zijn krachten tegen een muur botsten: de paarse stenen om hun nek.

"Oh, goedenacht, had jij de knal ook gehoord?"

"Jazeker. Ik dacht dat ik wel even kon kijken, ik kon toch niet slapen."

Terwijl de wolven deze ongelofelijk warme nacht bespraken, zoefden vlakbij de grond drie kleine beesten over het
kruispunt. Het plan slaagde, zeker toen de fakkel van de tweede
wolf plotsklaps uitviel door deze windvlaag.

Oudehink en Tink keken nog gespannen achterom, toen Wilplink zijn nagels
in de grond boorde en abrupt afremde. Ze konden niet meer uitwijken en rolden zich op tot een balletje voordat Wilplinks sterke lichaam hen tegenhield. Door de klap stuiterden ze in andere richtingen.

"Ik heb ze gevonden! Ze zijn hier! Ze wilden ontsnappen, maar ik heb ze
hoor!" schreeuwde Wilplink.

Verbaasd keken de wolven naar beneden. De eerste wolf zag nu dat
de gevangenisdeur was ontploft, terwijl de tweede de groep
van de grond plukte alsof ze een heerlijk snoepje waren, nu stevig in zijn klauwen.

"Dus jullie wilden wegkomen hè? Domme wezens. Een
wolvengevangenis verlaat je nooit ... levend." Zijn andere klauw pakte Wilplink.

"En jij hebt hun mooi tegengehouden. Goed werk, makker. Jij mag meekomen
naar Kone voor een vette beloning. Want zo zijn wij wolven wel! Onze
vrienden hebben het goed, onze vijanden hebben het---eh---minder
goed."

Hij keerde tot de andere wolf. "Ruim deze rommel even op, ja?"

Met laaghangende wenkbrauwen gaf hij gehoor en tikte vier keer op de muur. "Denk maar niet dat ze zo laat nog uit hun bed komen," schreeuwde
hij de eerste wolf na, maar die hoorde het niet meer. Hij was blij
met zijn vondst en waggelde snel naar Kone.