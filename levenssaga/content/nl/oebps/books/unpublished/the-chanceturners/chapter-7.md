---
title: "Oud gedaan"
weight: 7
---

"Ik zal eens laten zien wie er geen nut heeft."

Zeze praatte zachtjes tegen haarzelf, zodat de bewakers die haar
vergezelden het niet hoorden. Ze wist maar al te goed wat Kone deed met wolven die tegen hem ingingen, zeker als die wolven vijf koppen kleiner waren. 

Ze liep zo langzaam als maar kon---ze stond bijna stil---hopend dat
Kone van gedachten zou veranderen. Haar kleine pootjes waren haar smoesje.

"Ik zal laten zien dat ik het kan. Hoe durft hij mij zomaar weg te
zetten? Laat hem maar lekker zijn plan uitvoeren, ik kruip naar binnen
en word de held van het verhaal. Ik zal in mijn eentje die stomme
pretentieuze leeuw vangen. Nee, sterker nog, ik zal hem doden!"

Uit enthousiasme vergat ze te fluisteren. De bewakers sloegen een kreet. "Doden? Jij gaat helemaal niemand doden!"

Ze tilden haar van de grond en renden langs de rij van
huisjes naar de trap richting de gevangenissen. 

Zeze sloeg met haar staart in de rondte, maar was veel te zwak. Ze
jankte en piepte, maar de bewakers legden zuchtend hun grote poten op
haar mond en ogen. Ze waren bijna bij de gevangenis.

Een deur vloog open, sneller dan de wolven konden afremmen. De meest linkse bewaker werd vol in het
gezicht geraakt, viel achterover op de
harde onvergeeflijke stenen en bleef liggen in een houding die nog het
meeste weg had van iemand die de lucht wilde knuffelen. Zeze schoot los
en landde, zoals altijd, precies op haar potjes. 

Uit het huisje stapte een intimiderende wolf. "Ik zou het op prijs stellen als jullie geen kind van jullie eigen roedel in de gevangenis werpen. Vanaf hier neem ik het over."

"Je hebt het recht niet! Je bent geen hoofdassistent meer. Daarnaast wil Kone jou direct naast zich hebben op het strijdveld."

"Welk strijdveld? Dit is geen strijd. Dit is een overval. Een aanslag. We weten hoe het afloopt met wezens die aanslagen plegen." Roge siste tussen samengeknepen tanden door. "Hij is van plan het paleis binnen te sluipen en de koninklijke familie te vermoorden in hun slaap. Hier werk ik niet aan mee."

"Dan denk ik dat ik iemand anders naar de gevangenis moet
begeleiden."

Zeze betrad op haar tenen Roge's kamer en verstopte zich
onder een deken. Roge keek de bewaker aan. Er volgde een lange stilte,
waarin de bewaker ongemakkelijk zijn uitrusting fatsoeneerde, terwijl
Roge oogcontact niet onderbrak. 

Achter de muur, vlak naast de deuropening, pakte Roge in de tussentijd zijn houten stok. Hij had Kone nooit vertrouwd. Al vanaf het
moment dat hij werd aangesteld zag hij dat iets niet klopte. De wreedheid van zijn vader, maar zonder de wijsheid. De gierigheid naar goud, maar zonder de wil het uit te geven voor de roedel. 

En Roge zat er nooit naast. 

"Iemand anders? Wie? Ik wacht nog steeds op de rest van je verhaal."

"Jij, natuurlijk!" De bewaker rolde zijn ogen. Roge maakte gebruik van
de afleiding en stompte de bewaker met de stok in zijn maag. Hij greep naar zijn buik toen hij ook op het hoofd werd getikt en
bewusteloos naast zijn vriend viel.

Roge sloeg de deur dicht en draaide in dezelfde beweging richting Zeze. "Wat denk je wel niet? Alleen op de leeuwen afgaan? Ze kennen je
gezicht, ze kennen geen genade meer."

"Hoe heb jij dat in vredesnaam gehoord? Luister jij iedereen af?" Zeze
gooide de deken van haar af en sprong op een laag bureautje naast het
bed.

"Nee, ik heb uitzonderlijk goed gehoor. Een cadeautje van---laat maar.Dit is niet de manier. We moeten met de leeuwen praten." Roge tilde haar van zijn bureau.

"Jij hebt veel te veel vertrouwen in die achterlijke beesten. Ze luisteren echt niet. Ze zouden een wolf eerder opvreten."

"Oh ja? Ze hebben jou niet opgevreten, toch? Ze hebben zelfs je ziekte verzorgd!"

Zeze zei niets. Ze wist diep van binnen ook wel dat de leeuwen meer eer
en zorgzaamheid in hun bloed meedroegen dan alle wolven bij elkaar. Ze
had het nu van dichtbij meegemaakt. Het was haar waarschijnlijk nog
gelukt te blijven ook, als ze niet haar hele jeugd in de tunnels had gezeten.

Ze snapte niet hoe Roge wist dat ze ziek was. Zelfs Kone had ze niks
verteld. *Goed gehoor is best handig,* dacht ze.

"Help me dan. Help me om de leeuwen eerst te vinden en met ze te
praten." Zeze sprong weer op het bureau en keek Roge met grote heldere ogen aan.

"Wat wil je nu nog zeggen? *Je weet dat je mij niet kunt vertrouwen. Maar pas op, de rest van onze familie valt dadelijk je paleis aan?*" Roge duwde haar opnieuw omlaag.

"Ik zou het ... anders verwoorden. Weet ik veel, jij bent de wolf met
de wijze zinnen en slimme uitspraken."

Roge knikte lichtjes. Hij gooide zijn kastdeuren open en haalde er twee
kleinere stokjes uit. Deze waren voor Zeze---hij had zijn eigen grote stok. Hij stond op het bureau en bonkte hard tegen een
losse plank in zijn plafond.

"Waarom stokken? Wij hebben nagels! En scherpe tanden!"

"Met stokken kun je jezelf verdedigen. Met nagels kun je slechts anderen
pijn doen. Er is een belangrijk verschil."

Het stuk plafond schoot los en tot Zeze's verbazing was ook hier geen
modder of steen te zien, maar een met sterren gevulde buitenlucht. Het gat was haastig gegraven en rook nog vers.

Roge tilde haar op en trok zichzelf omhoog. Tegelijkertijd rolden ze de achtertuin van de koning in. Ze waren veel verder weg, maar daardoor ook beter in duisternis verborgen. Hij sloot het gat en kraste een kruis in de dichtstbijzijnde boom om de plek te markeren.

"Wat nu? Ik heb niet kunnen zien waar de slaapzaal is."

"Geen probleem, ik moet eerst een van de kanskeerders spreken."

"Kone zal je nooit in de buurt laten."

"Hij zal hen toch een keer moeten loslaten, als hij wil dat ze zijn
bevelen uitvoeren. Tot die tijd houden we de situatie van een afstand in
de gaten. Geduld is een schone zaak."

Het kostte vijf minuten om Zeze te overtuigen hoe schoon geduld toch echt was. Maar uiteindelijk lagen ze rustig onder de boom en wachtten.

___

Alle soldaten verzamelden in de brede hoofdgang. Minstens twintig hongerige, angstaanjagende wolven wachtten in
volle uitrusting op het signaal. Ieder droeg een zelfgemaakt wapen, van ruwe boomstronken tot speren en een enkele pijl en
boog. Elke wolf moest zijn eigen wapen maken als diegene volwassen werd, wat voor de meesten rond hun tweede levensjaar was.

Vele brandende fakkels aan de muren verlichtten de gang, maar als men
recht vooruit keek zag men slechts duisternis. Kone zou er als eerst
naartoe stappen en met zijn bijl het plafond openbreken. Eenmaal gelukt
kon de rest losgaan, en voordat de koning zijn
ogen opende zou het hele wolvenleger middenin zijn slaapkamer
staan. 

Althans, dat was de bedoeling. De locatie was een grote gok, maar dat zei Kone er natuurlijk niet bij. De enige zekerheid die ze hadden was dat de gang onder *een* kamer in het paleis liep.

Op zijn behaarde rug droeg hij een buidel met daarin de kanskeerders. In het duister zagen ze slechts elkaars ogen.

"Als jullie nou eens zouden luisteren," begon Wilplink voor de zoveelste
keer.

"Je kan niks zeggen waarnaar wij willen luisteren." Het kostte wat moeite, maar hij had het weer gedaan. Tink had er weer iets van gezegd, en lekker boos ook. "Je
hebt ons verraden, je bent gemeen, waarom zouden we je moeten
vertrouwen?" 

Hij draaide zich zoveel mogelijk van Wilplink af en
verstopte zijn hoofd in een van de vouwen.

"Zonder mij waren jullie nooit ontsnapt."

"Je hielp ons alleen in de hoop jezelf een betere positie te geven," zei
Oudehink. Teleurgesteld, alsof zijn eigen zoon niet deed wat hij wilde.

"Precies! Een betere positie zodat ik ons *allemaal* voorgoed zou kunnen
bevrijden. Denk eens na---"

"Oh, ik heb er al genoeg over nagedacht."

"Nee, luister. Je denkt toch niet dat we ooit in één poging uit dit
wolvenhol waren gekomen? Mijn plan had meerdere delen. Ons zogenaamd
verraden was er een van. Ik had alleen nooit verwacht dat Kone mij
alsnog compleet niet zou vertrouwen. Verhalen over hun grootse beloningen voor vrienden heb ik mijn hele leven gehoord."

"Waarom had je het ons dan niet van tevoren verteld?" Oudehink keek streng.

"Hmm, laten we eens kijken naar Tinks sterke punten. Liegen? Nee. Zenuwen onder controle houden? Nee. Als een idioot doen wat een boze wolf vraagt? Ja. Dat is een feit. Zolang alleen
ik het wist zouden jullie mee spelen."

Tink strekte zich helemaal om Wilplink tegen zijn schouder te beuken.
Die ontweek het makkelijk en ging door met zijn verhaal.

"Daarnaast dacht ik dat jullie het wel door zouden hebben. Na wat er gebeurde in Zeverstad."