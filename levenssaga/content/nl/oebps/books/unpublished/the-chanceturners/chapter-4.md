---
title: "De onschuldige indringer"
weight: 4
---

"We zijn allemaal vóór het plan? Iedereen weet wat hij moet doen?" Kone keek de ruimte rond en liet zijn blik bij iedereen een hartslag hangen.

"Moeten we niet op Roge wachten?"

"Roge is er niet meer. Zijn stem hebben we niet nodig."

"Maar," de wolf twijfelde nu of hij dit wel moest zeggen, "u vertelde
net nog over zijn belangrijke rol in het plan?"

"Stil! Roge is niet _dood_, hij is niet meer mijn _assistent_. Hij is nog steeds een betere spion en vechter dan jullie allemaal. Punt uit. Klaar. Nog vragen?"

De jongste wolf van de roedel, Zeze, sprong met de voorpoten op tafel. Ze zat naast Kone, niet vanwege haar eigen heldendaden waarin ze iets van anderen had gestolen, maar omdat ze het belangrijkste onderdeel
was van het plan.

"Nog één keer voor Zeze dan. We sturen haar alleen op de poort van
het paleis af. Zij zegt dat ze door ons is verstoten en al weken
ronddoolt in het koninkrijk, zonder eten, zonder vrienden. Oh, wat
zielig, wat zielig. Ze zeurt totdat ze naar binnen mag en dan onthoudt ze alles wat ze ziet."

Hij rammelde de ringen om zijn poten en liep cirkels rondom Zeze. "Maar de koning is nobel, oh zo _nobel_. Met een beetje geluk wordt ze deel van de koninklijke familie. En vanaf dat moment ... wordt het leuk. Dan weten we álles over hoe de leeuwenfamilie werkt en pakken hen. En als dat
niet werkt? Dan beschuldigen we hen van het ontvoeren van een jonge wolf en beginnen een oorlog."

Kone praatte tijdens zijn verhaal steeds harder, begeleid door
wilde pootbewegingen, en dat was meer dan genoeg om de menigte te
overtuigen. Een vreugdekreet weerklonk door het hele gangenstelsel.

Totdat Roge binnenkwam. Alle open monden klapten onmiddellijk dicht en
men schuifelde opzij. De belangrijkste vier wolvenbroeders liepen vormden een muur. In een flits sloeg hij zijn klauwen naar zijn broeders, die achteruit deinsden, en sprong via het plafond naar Kone.

Maar het was slechts een schijnaanval. "Grapje." 

Kone grijnsde, maar verroerde geen vin. "Ha, had je me bijna te pakken, ik was _bijna_ in beweging gekomen."

Roge liep rustig naar zijn eigen troon, met groene diamanten ingelegd. Maar zijn vervelende tweelingbroer zat op zijn plek. Kone had zelfs zijn
troon afgepakt. 

Alle ogen brandden op zijn lichaam, ook al
deed men alsof ze niet keken. Zijn hand viel op zijn dolk---het was nog nooit zo stil in een groep wolven.

In één ruk trok hij de dolk de lucht in en dwong met zijn andere hand
een stuk van het plafond omlaag.

Kone stond klaar om aan te vallen, zijn assistenten klaar om zijn wapens af te pakken.

Hij sneed slechts de plank af en boog het nonchalant om tot een nieuwe troon. In alle rust nam hij plaats in een hoekje van de kamer, wierp de dolk tot hij in de muur bleef steken, en knikte.

Een volgende wolf waggelde binnen, met Oudehink, Tink en
Wilplink tussen zijn klauwen. Zonder iets te zeggen liet hij het trio een voor een voor Kone's neus vallen.

"Waarom breng je mij onze gevangenen? Je bent een houthakker, geen
gevangenisdirecteur!"

"Ze waren ontsnapt, hooggeachte. Ik was toevallig in de buurt. Na een wilde achtervolging en heel veel moeite heb _ik_ hun, helemaal alleen, te pakken gekregen!"

De grijns viel van Wilplinks gezicht. Uit frustratie gooide hij een
vuursteen naar de wolf, die een hoog piepgeluid maakte en omviel.

*"Ik* ben degene die mijn celgenoten aan jullie heeft uitgeleverd, *mij*
was een beloning beloofd."

Kone sloeg zijn hoofd dramatisch naar achter en lachte luid. Hij greep Wilplink bij zijn voet en bungelde hem ondersteboven.

"En wat nou ... als ik dat niet doe? Bekogel je ons met een andere steen? Zoals je misschien hebt gemerkt, zijn we
beschermd. We vonden op jullie geboorte-eiland een steen die precies jullie gave stopt. Grappig hè, hoe dat werkt? Je bent machteloos, makker."

Hij tikte hem met één simpele vingerbeweging meters door de lucht, tot hij weer tegen Oudehink en Tink aanrolde. Boven zich hoorden ze al enkele vroege vogels zingen. Het
plafond kraakte onder het gewicht van een groep voorbijtrekkende mollen.

"Laat ze maar hier, het is toch al bijna tijd. Zeze, je weet
wat je te doen staat. Veel succes." Hij drukte zijn snuit tegen de hare. "_Wie de wolf niet eert, eindigt heel erg verkeerd._"

Zeze maakte een vreugdesprong van de tafel tot de kast tegen de muur. Vanaf daar bereikte ze met een handvol sprongen een afwijkend plekje in het plafond, iets donkerder en lager dan de rest. Ze trapte ertegenaan.

Een blok hout viel. Roge ving het maar net op en keek meteen waar dit plan heen ging. In plaats van hout, steen, modder of nog meer tunnel, zag hij door het gat de buitenlucht!

Dát was lang geleden. Hij snakte ernaar, probeerde het te voelen op zijn snuit. 

Hij had grote delen van het tunnelstelsel gebouwd, maar dit deel wilde Kone helemaal zelf doen. Nu begreep hij waarom.

Boven hen moest de achtertuin van de koning zijn. In het donker, onverwacht, zal geen enkele paleiswachter Zeze zien. Roge gaf haar een onnodig harde duw, maar ze rolde behendig tussen de varens en vond beschutting achter een struik. 

Hij stopte het blok hout weer terug, waarna iedereen
de kamer uit liep. Net toen Kone met een diepe zucht
was gaan liggen, verscheen Oudehink op zijn snuit.

"Je had beloofd ons vrij te laten als we ons deel zouden doen! Maar je hebt ons helemaal niet nodig. Wat ben je met ons van plan?"

"Alles op z'n tijd. Maar ik kan inderdaad prima zonder jullie, dus misdraag je nog één keer ..."

Oudehink kraste met een vlugge slag zijn nagels in Kone's ogen.

"Jij vuil beest!" Hij sloeg wild in het rond en
op de tafel. Zijn zicht was te wazig om iemand te raken, waardoor hij alleen maar harder schreeuwde.

"Rustig, Kone, rustig!" Roge was als enige achtergebleven. "Ze _willen_ juist dat je lawaai maakt, zodat de leeuwen ons vinden. Je noemt ze dom, maar ze zijn hartstikke intelligent. Misschien is het toch beter als je hen terugplaatst in de gevangenis."

"Nee! Ze zullen gehoorzamen! Als ze nu al niet doen wat we willen, wie
zegt dat ze niet als lamme lafaards wegrennen van het strijdveld?"

"Ik zal zorgen dat ze de kamer niet kunnen verlaten," zei Roge met vlakke stem. *En jij ook niet,* dacht hij erbij. Hij verliet de kamer, draaide de deur in het slot, brak de sleutel en gooide de losse stukjes zo ver weg als hij kon.

Om zijn poten hingen vijf kettingen met paarse stenen.