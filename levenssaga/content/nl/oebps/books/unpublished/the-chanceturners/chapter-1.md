---
title: "1. Onvrijwillig Opgesloten"
weight: 1
---

"Kleine kans dat het misgaat."

De oudste van de drie---Oudehink---friemelde met zijn rechterhand boven het hoofd. Hij staarde al een kwartier zonder te knipperen naar de vaas. Middenin de kamer
zweefde het blauwe porselein al die tijd enkele centimeters boven de
grond.

Aan de overkant deed de jongste van de drie---Tink---hetzelfde. Hij duwde de vaas, zonder deze aan te raken, stukje bij
beetje verder van zich af, richting Oudehink. Steeds opnieuw viel de
vaas omlaag en kon Tink net op tijd extra kracht vinden om hem toch te laten zweven.

"Nog maar een klein stukje. Geef alles, Tink. Welke kans op mislukking lees jij?"

"Niet aanwezig."

Het geluid kwam uit de donkere helft van de ronde stenen kamer. Een
ruwe stem galmde en bromde totdat het
via de piepkleine ventilatiegaatjes weer verdween. De walm van kruit en
vuur vulde de kamer. De meest gespierde van de drie---Wilplink---stapte
zelfvoldaan in het licht.

Een trilling schoot door Tinks lijf. Kippenvel. Snel volgde een schelle toon en vulde de ruimte zich met piepkleine blauwe scherven. Tink dook weg in een nis, Wilplink klom in een reflex via de muur naar het plafond.

"Verdorie Tink! Houd je aandacht erbij! Altijd weer hetzelfde met jou. Wanneer leer je het nou eens?"

Oudehink mopperde onverstaanbaar tegen zichzelf, terwijl hij
handenvol witte steentjes uit zijn vacht plukte. Door ouderdom had hij
hele lange, dikke haren, en met zijn scherpe snuit duwde hij ze weer
glad. Eenmaal schoon keek hij naar het plafond.

"En jij, Wilplink, de kans dat hij viel was helemaal niet nul! Bemoei je niet met onze zaken. Je bent een *schande* voor de kanskeerders."

Tink pakte een bezem en veegde de overgebleven stukjes richting de deur van de kamer. Daar leefde een grote stapel spullen die al eerder de test niet hadden doorstaan. Stoelen, banken, potten, pannen. Zelfs ramen had het drietal met hun krachten uit de voegen gehaald en geprobeerd te verplaatsen. Als reactie daarop hadden hun ontvoerders de hele kamer dichtgemetseld en de deur verzwaard met blokken metaal.

Terwijl Oudehink terug hinkte naar zijn versleten leunstoel, viel Wilplink van het plafond en landde met een verrassend
zachte plof voor zijn neus.

"Ik? Een schande? Ach man, ik verpletter je binnen een seconde, als
ik wilde. Ik zou uit deze gevangenis kunnen ontsnappen voordat jij
de bewakers kan roepen." Hij sprong schuin op de muur en krabbelde
tot een haarbreedte afstand van Oudehinks gezicht. "Ik kan je eten
vergiftigen en niemand die me tegenhoudt," siste hij in zijn oor.

Met een grote zwaai van zijn wandelstok tikte Oudehink hem van de muur
af.

"Och. Als je zo goed bent, waarom doe je het dan niet? Waarom ontsnap je
niet? Waarom leef ik nog? Waarom kan ik je zonder enige moeite van de
muur plukken?"

Wilplink rechtte zijn rug en leunde voorwaarts op de leuning. Hij fatsoeneerde zijn rode hoofddoek en gooide
zijn haren strak naar achter.

"Omdat, oude man, ik het eens ben met onze ontvoerders. Zij strijden voor een goede zaak. En ik ben de man van de goede zaken, zoals
je weet."

Oudehink snoof zijn neus en draaide zijn stoel weg. Van een scheefstaand
houten schap haalde hij een boek vol met exotische, niet te duiden
letters en sloeg het open.

"Je hebt geluk dat ik bejaard ben, anders had ik _jou_ zonder aarzeling
verpletterd."

"Beweerde jij niet laatst dat geweld nooit mocht worden gebruikt?" Wilplink lachte veel te luid. "Dat iedereen dom moest mediteren en jouw wijze lessen voor waarheid aannemen?"

Oudehink bleef in zijn boek gedoken. "Dat temperament van jou heeft je
die zwarte kapotte vacht opgeleverd. Misschien had je naar mijn
wijze lessen moeten luisteren."

"Ik heb tenminste ergens voor gevochten in mijn leven, in plaats van laf
op een stoel boeken lezen." Wilplinks lach verdween en hij rende terug naar de schaduw.

"Ach man, als je ook maar één seconde je speciale krachten had gebruikt
in plaats van wapens ..." riep
Oudehink hem na.

"Ik had geen keus," riep Wilplink terug. "Het Wolkengezag moest eindigen. En wij hadden toen onze krachten nog niet."

"En daarom wachten we nu in deze gevangenis tot de wolven besluiten hoe ze onze krachten willen misbruiken."

Antwoord bleef uit.

Tink had inmiddels zijn deel van het huishouden afgerond en werkte op de
grond zijn laatste stukje eten, een paar visjes, naar binnen. Hij
bemoeide zich niet met het eindeloze gemene gekakel van zijn celgenoten.
*Ik zal het wel weer in mijn eentje moeten opknappen,* dacht hij.

Hij was tengerder dan de rest, wat hem niet zwaarder maakte
dan een koker tennisballen. Net als andere civetkatten was hij
opgegroeid op een afgelegen eiland, rond het *Alaotrameer*. Het grootste
deel van zijn gewicht zat dan ook in zijn hersenen en gespierde
achterpoten.

"Trek het je niet aan," zei Oudehink, terwijl hij naast Tink plaatsnam. "Wilplink probeert onrust te zaaien."

"Maar wat als het wél waar is? Wat als ik niet sterk genoeg ben?"

"Tink. Ik ken jou al sinds je geboorte. Je was veruit de slimste van je
hele stam, en al jaren werden op het eiland legendes verteld over de
geboorte van de uitverkorene. Als iedereen zoveel talent in je ziet, dan
moet het toch waar zijn? Daarom heb ik je ook als mijn leerling
genomen."

"Ik weet het. Je bracht zelfs een speciale toversteen mee, toen je op
kraambezoek kwam. Maar zelfs die ben ik kwijtgeraakt. Volgens mij heeft
Wilplink hem gejat."

"Dat weet je niet. Wilplink is niet wat hij lijkt, dat moet je geloven."

Tink bleef stil en probeerde de laatste visjes te eten. Hij mocht dan de uitverkorene worden genoemd, één ding zat zeker niet
mee. Vlak voor zijn geboorte begon een jarenlang droogte waardoor zijn gebit slecht was ontwikkeld. Het resultaat was een minuscuul
mondje met botte puntjes op de plek waar scherpe tanden hadden moeten
zitten.

Oudehink rolde zichzelf uitgeput op bed. Hij dacht terug aan al die jaren dat hij op het eiland rondliep en zelf
verkondigde dat Tink de uitverkorene was. De verhalen over Tink en zijn
gezin---die hij overal waar hij kwam graag vertelde---waren misschien
wel de reden dat hij als derde was meegenomen in het plan. 

Maar wat de wolven van plan waren ... kon hij maar niet ontcijferen. Die vraag hield hem nacht na nacht wakker.

"Oh, bijna vergeten! Ik moet er wel goed uit blijven zien." Hij sprong op alsof hij nog een jonge vent was en liep naar een
spiegelende glasscherf in de muur. Zijn pikzwarte
ogen waren nog kleiner en kraliger dan die van de rest, en haast
onzichtbaar in de weerspiegeling. Zelf was hij er blij mee en beweerde dat het kwam door alle boeken die hij las.

Hij bekeek zijn vacht, trok enkele lange haren naar voren, en knipte ze af.

"Helpt niet," zei Wilplink terwijl hij een visje van Tink
afpakte. Voor iemand iets doorhad stormde hij terug naar zijn bed.

Al sinds hun eerste ontmoeting sliep hij precies aan de
andere kant van de kamer---de donkere kant. Het grootste deel van de
dag rustte hij uit en at alle versnaperingen waarop hij zijn handen kon
krijgen. De rest van de tijd slingerde hij beledigingen naar hun hoofd.

Op zijn eigen hoofd rustte een bos lange haren, terwijl meerdere
ongelukken de rest van zijn lichaam vol littekens achterliet. Hij was zelfs bijna zijn staart verloren. Alleen terwijl hij sliep bewoog
deze onbedoeld op de avonturen in zijn dromen. 

Het had zijn arrogantie niet aangetast.

Tink bleef lang stil. Hij plukte aan zijn geelbruine vacht en tikte
tegen zijn dunne, scherpe haartjes. 

"Ik zal een verhaal vertellen," zei Oudehink. Hij keek omhoog, naar het kleine glazen raampje bovenin de koepel, hun enige bron van daglicht. "Voor het slapengaan."

Elke keer deed Wilplink alsof hij niet luisterde,
maar als het verhaal begon stopte hij met lawaai maken. Normaal gesproken sleep hij constant stenen tot scherpe wapens, maar vanavond was hij muisstil.

"Ik werkte voor de geheime dienst van Madaska en ik
kreeg een ongewone partner aangewezen. Hij was langer dan wie dan
ook, op het eerste oog niet erg snugger, maar uiteindelijk toch slimmer
dan iedereen. Ik moest met hem een bende stelende fretkatten afjagen. Keer op keer vonden we hun spoor, maar als we ze vervolgens pakten bleken ze met meer te zijn dan onze krachten aankonden. Als we hun kansen op ontsnappen veranderden, werden ze wakker, en verdwenen
voordat we het benodigde halfuur hadden volgemaakt."

"Halfuur? Ik kan nog niet eens vijf minuten mijn aandacht op één vaas
richten!"

"Dat komt wel, je bent jong. Na wekenlang proberen gaven we de moed op---tot mijn partner een idee kreeg. In plaats van ze allemaal tegelijk in één gigantische kansbubbel te vangen, maakte we een kleine kansbubbel
voor elk beest, binnen een minuutje gepiept. We verlaagden de kans dat ze wakker werden. We verhoogden de kans dat de deur dichtging nét als ze erdoorheen wilden vluchten. We hoefden alleen nog te wachten tot de halfapen eindelijk kwamen opdagen om ze naar de gevangenis te slingeren!"

Tinks ogen gloeiden en zijn snorharen gleden langs Oudehinks armen. "Heb je ze echt gezien? De halfapen?"

"Jazeker. Ooit bezoeken we samen het apenrijk. Ik
heb gehoord dat het daar prachtig is."

Oudehink dacht iets te horen in de verte en stond op. "De moraal
van het verhaal is dat wezens niet altijd zijn wat je verwacht. Geef iedereen een kans."

*Als ik iets niet begrijp, beste lezer, dan is het hoe Oudehink zulke wijze adviezen kon geven ... maar ze zelf nooit opvolgde. Misschien was alles anders geweest als hij dit verhaal nooit had verteld. Maar hij kan het niet laten. Iedereen die een verhaal vertelt, verandert de kans dat iemand iets wel of niet doet in de toekomst. Ook jij.*

Tink begreep wel wat hij bedoelde, maar hij vond het stom, en naar, en oneerlijk. Oudehink zag zijn zwijgen als verwarring. "Niet alles lukt de eerste keer. De oplossing is dan om _anders_ te denken. De kunst van het kansen keren, de gave die jij hebt, net als alle andere civetkatten, is honderd procent mentaal. Het zit _in je hoofd_."

Zijn stok tikte lichtjes tegen de zijkant van Tinks hoofd. "Als je toestaat dat dingen je humeur verpesten, werken je krachten niet meer. Het is bijna voorbij, mijn kind, ik weet het zeker. Binnenkort laten ze ons gaan en bezoeken we samen het apenrijk."

Wilplink kuchte overdreven hard. "Als ... alles goed gaat natuurlijk. Wolven zijn verraderlijke wezens. Sluwer dan je denkt, als roedel sterker dan alle civetkatten van Madaska bij elkaar."

Iets klopte hard op de gevangenisdeur. Tink probeerde de kans te vergroten dat de deur door de klap ineens openging, zodat hij eindelijk kon ontsnappen uit deze vreselijke plek, maar het lukte niet. 

In plaats daarvan maakte hij het geluid zo luid dat zijn oren piepten en de wolven boos gromden.