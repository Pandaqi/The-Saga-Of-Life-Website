---
title: "2. De Boze Wolven"
weight: 2
---

Het luik in de deur sloeg zo hard open dat het eruit viel. 

"Wie deed dat?" schreeuwde de wolfbewaker aan de andere kant. Zijn grote gloeiende ogen tuurden door de gevangenis.

Wilplink wees naar Tink. Oudehink wees naar allebei.

Tink trilde over zijn hele lichaam en staak braaf een vingertje op. Zijn medegevangenen schudden teleurgesteld het hoofd.

"Hé, lief klein katje, kom eens hier," zei de wolf met poeslieve stem, een klauw uitgestoken tussen het tralies. "Ik heb een cadeautje voor je."

Tink stapte naar de deur. Oudehink sloeg zijn wandelstok om Tinks poot, maar die sprong behendig uit de greep. "Hij zegt dat hij een cadeautje voor me heeft," fluisterde hij.

Verward en kwetsbaar bleef hij staan, één poot al op de berg spullen die tegen de deur leunde.

"Ah, als dat niet mijn favoriete bewaker is, heb je ook een cadeau voor mij?" Wilplink kroop pijlsnel naar de opening.

De wolf ontblootte scherpe tanden en schopte tegen het hout. De kanskeerders deinsden achteruit. Een paarse steen hing aan een ketting om zijn dikke hals. "Jullie krachten werken niet op mij. Dankzij hetzelfde steentje dat jullie jaren geleden de krachten gaf."

Hij plaatste potjes in de opening en gooide ze één voor één leeg door het kleine rechthoekige gat. "Geen extra spullen meer. Jullie maken alles kapot."

Ze sloften gehoorzaam naar de deur, pakten hun hapjes, en keerden terug op hun eigen plek.

"Mooi," zei de wolf, waarna hij de sloten vergrendelde en het luik terugplaatste. 

Zijn voetstappen vervaagden. Dat deed hij altijd---hij hoopte dat ze zouden _denken_ dat hij weg was en probeerden te ontsnappen. Dan kon hij hun allemaal opvreten en tegen zijn baas zeggen dat het uit zelfverdediging was. 

Zijn mond waterde bij de gedachte, maar ook deze keer hapten ze niet
toe. Hij sjokte terug naar de hoofdkamer.

De gevangenis zat in de verste uithoek van een ondergronds
tunnelstelsel. Vroeger leefden de wolven in de bossen aan de zijkant van
het koninkrijk. Ze woonden in de buitenlucht en sliepen tegen de bomen.

Maar sinds hun nieuwe leider---Kone---groeven ze non-stop tunnels. Steeds dieper en dieper, richting één duidelijk doel: het paleis van de Leeuwenkoning. Soms groeven ze zijgangetjes die even verderop uit de grond kwamen. Zo verrasten ze zelfs overdag prooidieren in de buurt met aanvallen.

En verrasing was belangrijk, want de leeuwen hadden vele vrienden over het hele land. Ze ontdekten de wreedheid van Kone en verbanden wolven uit hun rijk. Als een wolf ook maar één poot over de grens zette, mocht je diegene zonder pardon arresteren. Maar woeste wolven laten zich niet arresteren, dus menig wolfsoldaat was hierdoor al verloren.

Maar de tunnels? Die hadden ze nooit ontdekt.

Morgen was de grote dag. Ze zouden uit de tunnel springen en de Koning van de troon zouden stoten. Maar hoe overwin je een hele familie machtige leeuwen? 

De gevangenisbewaker betrad de hoofdkamer en belandde in een verhitte discussie tussen Kone en zijn assistent.

"Denk je nou echt dat ze met ons in gesprek gaan? Hun halve wetboek
bestaat uit regels puur om _wolven_ dwars te zitten!"

Kone sloeg zijn scherpe nagels in de houten tafel. Sinds hij de leiding had georven van zijn vader, moest hij elke seconde perse laten zien hoe sterk en streng hij wel niet was. 

*En in deze tijd, beste lezer, waren alle wolven nog Reuzenwolven. Vrijwel alle dieren waren groter dan ze nu zijn. Dus als je nu denkt aan een schattige hond die je kan aaien, denk nog maar eens, als je die hand wilt bewaren.*

Maar zijn beste assistent---Roge---was daarvan nooit onder de indruk.

"Die wetten zijn er omdat we ons vroeger misdroegen. Een gesprek zal
beter eindigen dan het bloedbad waarop jij aanstuurt! De koning is nobel. Hij zal luisteern."

Roge lag ontspannen op een tapijt en plukte aan zijn lange witte snorharen. De oren van Kone daarentegen
stonden recht overeind. Zijn linkervoet tikte tegen de stenen vloer als
een op hol geslagen drumsolo. Het schrille geluid nagels die over steen
schuren dwong alle andere wolven uit de kamer---maar Roge
wachtte nog steeds op antwoord.

De net binnengekomen bewaker plaatste zijn spullen op tafel en nam de soldatenhouding aan. "Als u het mij vraagt, hooggeachte, is een gesprek onzin. Maak ze af! We kunnen ze makkelijk aan!"

Hij hief heldhaftig zijn poot. Maar Kone draaide zijn hoofd als een vastgelopen secondewijzer en sloeg de kaart van het tunnelstelsel tegen de muur.

De paarse ringen om zijn poten rammelden. De vele diamanten rondom zijn troon beschenen zijn gezicht spookachtig van onderen. Zijn vader had lang geleden een schat uit de handen van een piraat gegrist en er weer eens geen goed gebruik van gemaakt.

Hij had nooit de heldendaden van zijn vader overtroffen: zijn grootste prestatie was het aanbrengen van verlichting in het tunnelstelsel door, je raadt het al, de uitvinding _vuur_ van de apen te jatten.

Na een lange stilte legde hij zijn poot op de schouder van de bewaker. "Je hebt gelijk, we kunnen ze makkelijk aan. Zeker met hulp van die Kansenkatten of hoe ze dan ook heten. Maar alleen als we weten
wat we voor onze scherpe kiezen krijgen. Iemand van ons moet de
beveiliging bespioneren, de omgeving, hun gewoontes." 

Hij grijnsde met tanden. "Zou jij Zeze voor mij kunnen halen? Voor een speciale missie?"

Roge duwde zichzelf als een vuurpijl omhoog. Zijn lange gestalte wierp een schaduw over Kone. Zijn bek bleef stijf dicht, maar zijn ogen spuwden vuur. 

Hij schopte zijn tapijt aan de kant en stampte de kamer uit.