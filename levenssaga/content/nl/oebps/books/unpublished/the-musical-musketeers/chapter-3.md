---
title: "3. Stille nacht"
weight: 3
---

Vier noten weerklonken door het vertrek. Ze herhaalden zich. Keer op keer, maat na maat, dezelfde vier noten. Ze klonken mooi samen, alsof ze van nature uit elkaar voortvloeiden. Het waren dezelfde hazel-noten die gister door de straat galmden. En de dag daarvoor. En de dag dáárvoor -- eigenlijk al vanaf het moment dat Tracie voor het eerst kon horen.

Ze rolde tegelijkertijd met Emmett uit bed. Een flesje bloemig parfum stond op haar nachtkastje, en ze spoot het enkele seconden wild in de rondte. Emmett was op de grond gevallen met zijn ogen half dicht, in de hoop weer in slaap te vallen. Tracie gooide de deur open, en een verrassend fel morgenlicht vulde de zijgang. Tientallen stappen later kwam ze de woonkamer binnen, waar vlak naast het muizengat al een grote berg hazelnoten klaarstond.

Ze keek naar het plafond. Vlak onder het dak bewogen hamertjes op en neer, in maat met het geluid. Zolang de melodie speelde konden ze hun noten onder de hamertjes leggen om ze te kraken. De slechte bijwerking was dat het geluid van de gespeelde noot werd gedempt. De goede bijwerking was dat de eekhoorns makkelijker van het binnenste van de noten konden smullen. Ze richtte haar blik weer omlaag, maar bleef verbaasd stilstaan.

Waar ze Urbano druk aan het werk verwachtte, tilde Brilmuis zwetend de ene na de andere hazelnoot richting de hamertjes.

Tracie slofte zonder iets te zeggen terug naar de slaapkamer, terwijl ze de slaapkorrels uit haar ogen wreef. Emmett lag op de vloer te snurken. Ze greep zijn poot, en sleepte hem door de zijgang naar de woonkamer. Een kleine drempel schudde hem wakker, en hij keek haar boos aan.

"We hebben je hulp nodig," gaapte ze, "anders komen we nooit op tijd door die stapel heen."

Nu pas keek Brilmuis op. Hij zag twee eekhoorns met laaghangende hoofdjes als slakken naar de stapel kruipen.

"Kom op! Een beetje actiever! Ik wil nog voor het middaguur op mijn afspraakje zijn."

"Afspraakje? Ga jij uit eten met een leuk muisje?" Tracie was ineens klaarwakker.

"De muizenkoning zou me vermoorden als dat zo was. Ik heb een afspraak met zijn vrouw om het poezenprobleem te bespreken."

De melodie ging onverstoord door, al leek hij te vertragen.

"Is Urbano bij hem? Bij de muizenkoning?"

Ze hoorde een doffe knal. Emmett was tegen de tafel in slaap gevallen.

"Ik heb geen idee. Ik weet alleen dat de muizenkoning een missie had, anders had hij mij niet langs zijn vrouw gestuurd."

"Frappant."

"Valt mee. Hij heeft wel vaker missies. En meestal neemt hij Urbano mee."

*Dat weet ik ook wel*, dacht Tracie, *maar dit klopt niet, hij zegt dat altijd tegen ons*. De stapel hazelnoten was bijna verdwenen toen de melodie ophield. Brilmuis veegde het zweet van zijn voorhoofd met Emmett"s staart, en verdween door het muizengat. Het was weer stil.

Uren verstreken, maar van leven geen teken. Ze had haar tijd gevuld met rekensommen bedenken en ze vervolgens zelf oplossen. Ook keek ze regelmatig hoopvol naar het muizengat, maar niemand verscheen---zelfs geen muis om even mee te kletsen. Ze liep naar de tafel en stootte de nog steeds snurkende Emmett aan.

"Ik ga naar buiten aan de eekhoorns vragen of ze Urbano hebben gezien." Ze liep al weg, maar Emmett greep haar staart.

"Ik ga mee!"

"Waarom?"

"Ik moet je beschermen! Wie weet wat voor gevaren daar buiten allemaal zijn?"

"Ik weet dat, en er zijn bijzonder weinig gevaren."

"Dan nog. Je bent een kleine meid in een grote boze wereld. Ik, als heldhaftige krijger, moet je beschermen."

"Je weet best dat je helemaal niet zo"n heldhaftige krijger bent. Geef maar toe, je wilt gewoon de buitenwereld een keer zien. Je verlangt naar de blauwe lucht, de groene grasvelden, de hoge bomen in de wind!"

Emmett haalde zijn schouders op.

"Ik wist het wel. Kom."

Voor hij iets kon zeggen trok ze hem naar buiten. Ze klommen de boom in die tegen de muur leunde, en keken uit over de straat. Hij was leeg. Zelfs de bomen lieten geen beweging zien, en de wind leek het gras nauwelijks te verroeren.

"Kom, we springen naar de overkant."

"Eh---" Ze had Emmett nog nooit zo angstig uit zijn ogen zien kijken.

"Je bent vergeten hoe je moet zweven, of niet?"

Hij knikte, zij zuchtte. Ze trok hem weer omlaag en liep naar de straat. Op alle vier de poten renden ze de straat over, naar het bosje waar ze gister stond te praten. Ze schoot het bosje in, maar kwam met lege handen terug. Hij schudde aan de boom, maar kreeg slechts enkele takken op zijn hoofd. *Dat rode kruis stond er gister nog niet*.

"Zie je, alle eekhoorns zijn allang vertrokken naar betere plekken," zei Tracie.

"Weet je zeker dat het geen *denkbeeldige* vrienden waren?"

Zonder te reageren draaide Tracie terug en stak de straat over. Ze hoorde het gebrom van een motor, en twee felle lichten van rechts verblindden haar. Ze voelde een klap tegen haar staart en vloog door de lucht, totdat ze op de stoeptegels landde.

Ze kreeg haar ogen maar half open en keek recht in Emmett"s gezicht.

"Zie je wel dat je bescherming nodig hebt," zei hij, en hij likte een wond op zijn achterpoot.

"Wat is er gebeurd?"

Tracie keek naar links en beantwoordde haar eigen vraag. Een grote vrachtwagen stond middenin de straat geparkeerd. Twee mannen stapten uit en liepen rakelings langs hen naar de voordeur. Emmett trok haar omhoog, en met de armen om elkaar heen strompelden ze terug naar het gat in de muur.

Eenmaal binnen ging hij liggen om zijn poot rust te geven. Zij gaf hem water en de grootste notenstukjes, maar sprak geen woord. Ze was nog steeds in gedachten. *Dat gebeurde alleen maar omdat jij zo op mijn hielen zat. Normaal gesproken is het veilig*.

De nacht daalde neer. Verwachtingsvol keken de broer en zus naar het lichtgevende gat in de muur, alsof hun favoriete serie op de televisie was. Hun bruine vacht werd langzaam grijs onder de stofwolken, maar hun ogen bleven groter dan hun poten.

Achter het gat, in het muizenhuis, was al meer beweging dan vanochtend, hoewel het niet heel geruststellend was. Eens in de zoveel tijd rende een muis paniekerig door de gangen, om even later op dezelfde manier vanaf de andere kant terug te komen. Soms gooiden ze hazelnoten door het gat, maar veel minder dan normaal.

Totdat ze hardere voetstappen hoorden. Duidelijk geen muis; die hoor je met hun kleine pootjes nauwelijks. Ze sprongen omhoog en ineens stond hij voor hun.

"Vader! Waar ben je geweest?" Allebei vlogen ze Urbano in de armen.

"Geen tijd, geen tijd." Hij keek naar de stapels ongekraakte noten.
"Heeft de melodie nog niet geklonken?"

"Nee. Ik weet het zeker, we hebben de hele tijd hier gezeten," zei Tracie.

"Het is al donker buiten. Dit is nog nooit gebeurd."

"Misschien is dit een droom!" Emmett kneep Tracie in haar arm. Ze gaf een hoge piep en kneep hem terug.

"Een nachtmerrie zal je bedoelen."

"Niet zo sikkeneurig, er is vast een verklaring voor." Urbano"s maag knorde. Hij had weinig gegeten vandaag, en het zag ernaar uit dat hij morgen zonder gekraakte noten zat.

Gestommel klonk vanaf de andere kant van de muur, uit het anders zo rustige muizenhuis. De eekhoorns zagen geen hand voor ogen meer, en verzamelden zich rond het gat om te zien wat er gebeurde. Normaal gesproken brachten de muizen vuurvliegjes, maar deze keer niet. Een vuurtje maken in de buurt van zoveel hout leek ook niet het slimste idee.

Bij hun buren werd zeker gerommeld, maar nog steeds zagen ze niks bijzonders. Tracie had inmiddels haar ogen terneergeslagen en zat met de handen onder het hoofd op een krukje. Ze schrok toen Emmett door het gat sprong.

"Stop! Je hebt geen toestemming van Basio." Urbano greep naar zijn zoon, maar greep mis. Schreeuwen was ongehoord zo laat op de avond, dus zijn gefluister was ook niet effectief. Uiteindelijk sloeg hij slechts zijn hand voor het hoofd.

Emmett hoefde niet ver te lopen voordat hij de eerste muizen tegenkwam. Van links kwam een carnavalsoptocht van muizen in kleurrijke pyjama"s aanrennen, met in hun handen wild heen en weer flikkerende fakkels. Ze keken vriendelijk, hoewel ze toch in hoog tempo dreigend op hem afkwamen. Hij liep achteruit, maar struikelde. Middenin de gang bleef hij liggen, en de muizen verzamelden zich om hem heen.

Aan het plafond zag hij een ladder hangen. Enkele muizen klommen ondersteboven langs terwijl ze kaas op hun rug droegen. Eén van die muizen was pikzwart, en liet zich van het plafond vallen. Hij was nog netter gekleed dan Urbano, met de snorharen gekamd en zijn voorpoten net gewassen.

Basio krabbelde op, stapte naar voren, en deed zijn mond wijd open. Iedereen verwachtte een grote schreeuw en gooide zijn handen tegen de oren---er volgde slechts een gaap.

"Is iedereen ongedeerd?"

"Jahoor, leider Basio."

Eigenlijk hadden muizen nooit een leider. Meestal leefden ze slechts met hun eigen gezin. Op een dag, echter, wandelde Basio het muizenhuis binnen en verklaarde zichzelf de leider. De rest wist niet hoe hij zo groot en zwart kon zijn, maar niemand twijfelde aan zijn vaardigheden. Het enige waarin Basio minder was dan de rest, was zijn kortere staart en kleinere oren.

Onder zijn leiding ontstond een uitmuntende saamhorigheid. De muizen smokkelden zonder moeite bergen lekkernijen naar binnen, en hielden daardoor veel tijd over voor andere dingen. Zo was onder zijn leiding onlangs een heuse muizenuniversiteit aangelegd, en kenden de jongste muizen al tientallen ingenieuze kaartspellen.

Urbano stak zijn hand door het gat, en tikte Basio op de schouder. Die keek hem verbaasd aan.

"Is er iets? Je kijkt erg serieus."

"Nee hoor," antwoordde Urbano, "er is niks aan de hand, we vroegen ons slechts af waarom---"

Een luid gekraak verstijfde Urbano"s mond. Het verstijfde zelfs zijn hele lijf. Het deed hem denken aan die keer dat hij tientallen bomen tegelijk om zag klappen, en maar net op tijd kon vluchten---een herinnering die hij niet zomaar oprakelt.
