---
title: "Zeeziek, hectiek"
weight: 8
---

Ze hing boven hem, haar mond wijd open. Brilmuis deed zijn ogen dicht. Zijn neus voelde nattigheid, en Emilia rolde van hem af.

"Jij bent ook snel bang zeg. Jeminee. Jeetje. Ik hoef alleen maar mijn nagel te laten zien, of je schept al op over je vriendjes. Poeh. Je kunt toch wel tegen een grapje?"

Brilmuis zuchtte en vond geen motivatie om overeind te krabbelen.

"Even serieus, heb je eten bij je? Mijn maag knort echt al superlang. Echt superlang. Maar dan ook echt megalang. En dan niet zomaar een knor. Nee, alsof ik een varken ben. Een varken! Kun je het geloven? Nou, zo erg dus."

"Ik vond je leuker toen je niet praatte," prevelde Brilmuis. "Ik heb alleen oude hazelnoten."

"Aaah kun je niet iets lekkers halen voor mij? Iets van die mannen stelen? Toe. Alsjeblieft. Doe het voor mij. Doe het voor Emilia." Ze schuurde tegen hem aan tot hij zowat het huis uit rolde.

"Urbano ... dacht dat je misschien bepaalde planten lekker zou vinden?"

"Zie jij hier planten?"

"Als je wilt eten, waarom haal je het zelf niet?"

"Ja. Hallo. Nee echt niet. Mij zien ze, en dan gaan ze allemaal "kst kst kst" lopen roepen alsof ik gek ben. Zij zijn gek. Ze zien er niet uit als ze dat doen! En dan blijven ze maar roepen totdat ik weg ben. Ik word er bijna doof van!"

"Weet je wat, we wachten tot morgenochtend, en als die mannen dan uit hun kajuit zijn kunnen we eten halen. En dan redden we de eekhoorns. En dan gaan we allemaal samen op dat eiland zitten, met piano, en dan---" Hij viel in slaap. Emilia legde zichzelf tegen hem aan, tot haar snorharen de zijne ontmoetten.

Uren verstreken; de ochtend brak aan. Er was nergens een haan te bekennen om iedereen wakker te kraaien, maar krijsende zeemeeuwen boden een goed alternatief. De zee was wilder dan gisteren. De zon verlichtte fel het dek, en over de lange leuning van de brede boot zat een dozijn duiven verspreid. Ze kibbelden over het weer en keken uit over het water. Jammer genoeg betekende het dat ze op de boot poepten, in plaats van de andere kant van de leuning.

Tracie werd wakker. Ze inspecteerde meteen de kajuit, maar zag dat niks was veranderd. Naast haar lag Emmett op een matje. Aan de andere kant lag Urbano, zonder mat. Zijn gezicht was wat groenig, maar sliep met een tevreden gelaat. De mannen hadden hun hangmatten al verlaten, en probeerden buiten het roer te repareren.

Ze richtte zich op. Onder de vensterbank stonden dozen met brood en appels, en ze likte onbewust de hoekjes van haar mond. Stil als een muis sprong ze naar beneden, en verzamelde zoveel mogelijk eten in een doek. Ze knoopte de doek vast, en gooide het als een rugtas over haar schouder. *Zo terug*, dacht ze.

Boven zich hoorde ze iemand kreunen. *Waarom is Emmett zo vroeg wakker*. Ze keek vluchtig omhoog, maar zag de gigantisch lange tanden van haar vader. Dat niet alleen, zijn mond stond wijd open.

"Aan de kant! Ik moet over---" Hij sloeg zijn handen voor zijn mond.

Tracie sprong naast hem, en draaide zijn gezicht naar buiten toe. Ze probeerde het raam naar beneden te duwen, maar ze was te laat. Alsof iemand moest hoesten en niezen tegelijkertijd vloog Urbano"s maaltijd van eergisteren uit zijn mond, tegen het raam. Het zag er uit alsof iemand koffie had gemorst. Urbano hijgde en pufte.

"Ik was vergeten hoe misselijk je kan worden op een schip. Wel raar. Vroeger was ik nooit zeeziek."

"Ach joh, alles went." Ze hoorde de mannen teruglopen naar de kajuit, en het vieze raam bespreken. "Behalve dat."

"We moeten weg! Volgens Brilmuis zouden we nu ongeveer langs het eiland moeten komen."

Tracie sloeg Emmett met zijn eigen stok op het hoofd, en duwde hem van zijn mat. Urbano nam de doek met etenswaar over. Precies toen de mannen de deur opentrokken, sprongen ze aan de andere kant uit het raam. De frisse lucht deed Urbano goed, en zijn gezicht verloor snel de groene kleur.

Eenmaal buiten renden ze zo hard als ze konden. Urbano keek om zich heen, maar het eiland was nergens te bekennen. Voordat hij de omgeving goed kon bestuderen, was de piano bereikt. Hij hield zijn kinderen tegen en sprong als eerste door het gat.

"Auw!" Een harde klap. De hele piano verzakte, en drukte nog harder op de spullen onderaan de stapel. *Dat heb ik hem nog nooit horen zeggen*, dacht Tracie. Samen met Emmett keek ze bezorgd over de rand.

"Pa! Is alles oké?"

"Prima zoon, prima." Urbano klonk niet overtuigend.

Voor ze het wisten werden ze gegrepen door twee zwarte klauwen, en ook de piano ingetrokken. Vanuit de woonkamer hoorden ze de mannen stampvoetend langskomen. Weer wachtten ze minutenlang in stilte af, alsof ze standbeelden in een museum waren. Uiteindelijk vervaagden de stemmen.

"Ze hebben ons huis nog niet ontdekt. Maar ze weten wel dat jullie hun eten hebben gejat," zei Brilmuis, "en ze gaan niet stoppen met zoeken, ben ik bang."

"Dat is jouw schuld! Was van hun eten afgebleven!"

"We moeten toch eten? Of denk jij nog dat eten als regen uit de lucht komt vallen? Maar, prima, als jij er niks van wil, eet ik het zelf wel."

"Stil! Ze mogen ons niet horen." Urbano spiekte door een van de gaten naar buiten. De mannen waren inmiddels bovenop de stapel spullen gaan staan, en met elke stap zakte de piano nog iets dieper. "Hij heeft wel een punt, Tracie, je moet niet zomaar op eigen houtje je plannen gaan uitvoeren."

"Oh boehoe, zonder mij hadden die mannen ons nu met de bezem van de boot geveegd. Zonder mij was Brilmuis in het water gevallen. Als jij niet had overgegeven, vader, hadden ze het niet eens gemerkt!"

"Zo praat je niet tegen mij!" Normaal gesproken zou Urbano dreigend voor zijn kinderen zijn gaan staan, maar nu verroerde hij geen vin. "We moeten een manier vinden om bij die mannen weg te komen, en snel ook. Anders loopt het slecht af met onze soort."

"Ja, of, gek idee, we leren samenleven met die mannen."

Emmett sprong voor Urbano. Hij duwde zijn houten stok tegen Tracie"s neus.

"Jij denkt ook alleen maar aan jezelf. Jij overleeft het. Jou gaan ze aaien en knuffelen. Maar als wij, eekhoorns en muizen en poezen en alle dieren, weer groot willen worden, moeten we zo ver mogelijk van ze vandaan!"

"Hij heeft een punt, Tracie. Denk aan de toekomst. Als---"

"Jij kiest ook altijd zijn kant," siste ze. "Ik denk aan de toekomst, en ik zie als enige dat die niet gaat zijn zoals het vroeger was."

De piano zakte nog verder. De hamertjes boven hun hoofd bewogen, hoewel de meeste snaren kapot waren, en dus geen melodie konden maken. Urbano en zijn kinderen waren verwikkeld in een staarwedstrijd, maar zeiden niets meer.

Brilmuis en Emilia hadden op de achtergrond de doek met eten opengelegd, en aten samen stukjes appel.

"Kom eten," zei hij, "als we dat niet doen is er geen toekomst om te bespreken."

Tegen hun zin in schoof iedereen rond de doek. Emilia gaf Tracie een knuffel. *Wat zou ik graag met jou kunnen praten*, dacht ze.

"Brilmuis, weet je zeker dat jouw stuurmethodes gister correct waren?"

"Vrij zeker, ja. Hoezo?"

"Er is geen eiland te bekennen. Ik heb eerder het idee dat we verder weg zijn gevaren."

"Frappant." *Hé, dat is mijn woord*. "Weet jij het zeker?"

"Ja. Ik zie toch niet zomaar een eiland over het hoofd?"

"In dat geval was het misschien niet verstandig om het roer te vernielen."

"Denk je?" Urbano beet woest een grote hap uit een appel. "Heb je nog meer geniale plannen?"

"Een beetje dankbaarheid zou niet misplaatst zijn, Urbano. Ik hoor jou ook geen plannen bedenken."

"Je hebt gelijk, het spijt me. Weet je wat, kinderen, jullie blijven bij Emilia. Ga *niet* uit de piano. Brilmuis en ik gaan naar buiten om te kijken waar we zijn."

"Pa, ze lopen nog steeds buiten rond. Laat mij die mannen aanpakken!"

"Nee zoon, jij gaat niemand aanpakken." Hij trok zich aan een balk omhoog. Hij moest de balk vasthouden om overeind te blijven. "Je hebt wel een punt. Bij nader inzien, Brilmuis gaat naar buiten om te kijken waar we zijn."

Brilmuis zag het al aan komen, en was naar een van de gaten gerend. Omdat de piano scheef stond hing dit gat boven de zee. Hij stak zijn kleine hoofdje naar buiten, en keek rond. Geen eiland links, geen eiland rechts. Zeker geen eiland boven. Hij hoorde de mannen lopen, en trok zijn hoofd terug. Aan de andere kant van de piano zat ook een gat, al was deze verder verwijderd van de zee. In de verte zag hij een zwart puntje.

Zijn halve lichaam hing uit het gat voordat hij zag wat het was.

"Het eiland is er nog! De boot is slechts te ver naar links gestuurd. Als we nu in het water springen en doorzwemmen, bereiken we binnen de kortste keren het eiland."

"En de piano?"

"Laat de piano toch, hij is kapot. Op het eiland gaat het jullie geen extra veiligheid geven. Daarnaast is er niemand meer om hem te bespelen."

"Maar, mijn kinderen zijn niet anders gewend. Ze kunnen niet leven zonder de hazel-noten, ze kunnen niet leven zonder hun eigen bed."

"Wat stel jij voor dan? Als we nog langer wachten is het eiland uit zicht, onbereikbaar, op welke manier dan ook."

Urbano sprong uit het niets omhoog en schoot in militaire houding. Hij rechtte zijn rug, plantte zijn hand tegen zijn hoofd, en duwde zijn borst vooruit. Niet veel later hoorde ook Brilmuis iemand zachtjes een melodie zingen. Dezelfde vier noten keer op keer.