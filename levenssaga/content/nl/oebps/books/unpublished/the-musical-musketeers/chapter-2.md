---
title: "2. De onbekende hazelnoot"
weight: 2
---

Uit een tweede zijgang kwam een kleine eekhoorn lopen. Zijn buik was donkerbruin, in plaats van de normale witte kleur. In zijn linkerhand droeg hij een stok; zijn rechterhand droeg drie armbanden in verschillende kleuren.

"Vergeef Emmett. Hij denkt dat hij net zo sterk en heldhaftig is als de apen, puur en alleen omdat hij er hetzelfde uitziet," fluisterde Urbano in Basio"s oor.

"Broertje van me, moet jij niet allang op bed liggen?"

"Ik ben je *broer*, ja. En ik ben bijna volwassen."

Tracie stak haar tong uit, Emmett deed hetzelfde. Stofwolken daalden neer van de vele houten balken in het huis, en de spierwitte muis hoestte. Basio keek fronsend naar het gat in de muur dat de eekhoornwoning met het muizenhuis verbond. Even hoorden ze voetstappen, totdat een dunne, lichtgrijze muis zijn hoofd de hoek om stak. Hij droeg een bril en paste minstens vier keer in Basio.

"Ah, Brilmuis, daar ben je eindelijk. Dan kunnen we over naar serieuzere zaken."

Brilmuis schaarde zich snel bij het gezelschap, en duwde zichzelf tussen Tracie en Emmett in.

"Naar het schijnt," zei Basio, "is er in de buurt een nest poesjes aanbeland."

"Is "t waar? Katachtigen bij de Lange Rivieren? Uiterst frappant," zei Tracie.

"Valt mee. Sinds mensen ontdekten dat ze die vervelende ratten en muizen opaten, begonnen ze katachtigen als huisdier te houden. Na al die jaren zijn ze steeds kleiner geworden. Zo klein zelfs, dat mensen voor hun eigen knuffelplezier poesjes nemen," zei Brilmuis. *Weet ik ook wel*, dacht Tracie, *je hoeft niet altijd zo eigenwijs te doen*. Emmett keek hem verbaasd aan.

"Dan nog. Wij muizen hebben jarenlang ons best gedaan om leeuwen en tijgers te ontwijken; nu brengen mensen ze naar ons toe! Straks is geen enkel gebied meer veilig, ik zeg het je."

"Waar komen ze vandaan?" vroeg Urbano.

"Ze waren al een tijdje onderweg. Onze contacten in Floria meldden dat ze zelfs daar langs zijn gekomen. Maak je geen zorgen. Als een van de muizenkoningen zal ik maatregelen treffen, dat wordt van mij verwacht."

Basio tikte Emmett op de schouder. Hij gooide direct zijn stok aan de kant, en schoot naar de keuken om eten te halen.

"Waarom heb je ze niet tegengehouden?"

"Hoe kunnen muizen in vredesnaam een stel met de tanden bewapend, scherp genagelde poezen verslaan? Ze vreten ons op het moment dat ze ons zien! De grotere beesten konden het niet doen, want zij kunnen niet met hen praten."

"Ha, wij kunnen ze wel aan. We kunnen misschien niet met ze praten, maar er is vast een manier om jullie te beschermen."

Urbano sloeg zijn grote, sterke hand op Basio"s schouder. Hij glimlachte lichtjes. "Mijn ervaring met andere diersoorten bestrijden zou goed van pas moeten komen. Het is het minste dat ik kan doen als dank voor het voedsel dat jullie brengen."

"Ik heb gehoord dat deze kleine varianten helemaal niet zo erg zijn. Misschien kunnen we ze een kans geven?" Brilmuis stem werd drie keer zo hoog toen hij deze vraag stelde.

"De laatste keer dat ik jou een kans gaf heb je ons zwembad opgeblazen."

"Het was een geniaal plan! Als *jullie* de Kraakberg Katten succesvol naar het water hadden geleid, had ik ze allemaal in één keer uit kunnen schakelen!"

"Grappig, ik herinner me dat we ook hebben gewonnen zonder jouw plan te gebruiken. Maakt allemaal ook niet uit; laten we hier een nachtje over slapen, morgen hebben we vast een oplossing."

Basio draaide zich om, en trok de andere muizen met zich mee. Hij duwde de flappen behang die voor het gat in de muur hingen opzij; een lichtoranje gloed vulde de woonkamer en verlichtte de gebruikelijke duisternis.

"Laat maar open," zei Urbano.

"Met plezier," antwoordde Basio, "het ruikt bij jullie altijd zo lekker."

Hij verdween meteen naar het muizenhuis. Brilmuis zwaaide nog even. Emmett kwam terug van de keuken, maar gooide de noten in de hoek toen hij zag dat iedereen was vertrokken.

Urbano liep terug van het gat, en tilde zonder enige moeite zijn twee kinderen op. Via een andere smalle zijgang liep hij naar de slaapkamer. Zo voorzichtig mogelijk betrad hij de kleine ronde ruimte, en legde zijn kinderen in hun bed van mos. Tracie maakte van de gelegenheid gebruik om zijn nette gekamde haren in de war te brengen.

"Zeg vader, heb je er ooit aan gedacht te verhuizen?"

"Nee schat. Waarom zouden we? We hebben het hier goed; beter dan andere eekhoorns, als ik de muizen mag geloven."

"Maar, we zijn *eekhoorns*. We horen te bewegen, steeds een nieuwe boom uit te zoeken. En, wat ik dan persoonlijk heel leuk zou vinden, is dat ik nieuwe eekhoorns kan ontmoeten! Leukere eekhoorns dan hier in de omgeving, in ieder geval."

"Ik vind dat we hier moeten blijven, pa," voegde Emmett toe.

"Mijn kinderen. Het idee van wereldreizen maken en nieuwe, leuke wezens ontmoeten klinkt geweldig. Ik weet het. Ik was vroeger net als jullie. Maar het is gevaarlijk daarbuiten. We zouden niet eens meer "s avonds kunnen slapen, want voor je het weet ligt een roofdier op de loer om ons op te vreten."

*Je durft gewoon niet*, dacht Tracie, en ze draaide zich om. *Misschien vind je wel een nieuwe vrouw, een nieuwe moeder voor ons.* Urbano zag het en tikte haar aan.

"Kom, ik vertel een verhaal."

Emmett schoot meteen omhoog, maar Tracie bleef naar de muur staren. Urbano draaide zijn gespierde arm naar Emmett toe en liet een klavervormig litteken zien.

"Ja! De Bed-Raket!" Hij kon zijn enthousiasme niet bedwingen en lag inmiddels met zijn kin op vaders arm. Tracie zuchtte.

"Ik weet dat je erg oud bent, maar ken je echt geen andere verhalen?" Ze mompelde het vooral tegen zichzelf, en Urbano ging er dan ook niet op in.

"We waren ondergedoken, al maandenlang. Het Tweede Conflict was in volle gang, en ... jullie moeder was al maanden weg. Jullie waren nog maar kleine spruitjes---jullie konden nog niet eens zien! De muizen hadden niks raars bemerkt die nacht, en sliepen allemaal een stevige slaap. Ik, echter, hoorde een geluid dat ik herkende. Het zachte geluid van geknaag aan de muur, het langzaam breken van takken. Het klonk precies zoals de nacht dat jullie moeder verdween. Ik stond meteen op, bracht jullie in veiligheid, en sleepte onze drie luchtbedjes naar de ingang van ons huis. Toen ik me omdraaide keek ik recht in de grote, gloeiende bruine ogen van drie fretkatten! Ik gooide als de wiedeweerga mijn verzameling hazelnoten op de bedjes, en sloot de pomp aan. Mijn rugzak vulde ik met de zwaarste spullen die ik kon vinden, en ik bond het geheel op mijn rug. De fretkatten gromden; de muizen in het huis renden weg om hun beten te ontwijken. Ik wachtte op het juiste moment, sprong op de pomp, en BAM."

Emmett sloeg steil achterover van Urbano"s stemverheffing. Tracie bleef roerloos liggen, hoewel ze moest lachen.

"Honderden hazelnoten schoten met verraderlijke vaart naar de fretkatten, en ik kreeg ze alle drie tegen de grond. Bewusteloos. Jammer genoeg werd ik zelf ook afgevuurd, en belandde met een harde smak in de keuken. Het litteken is het bewijs van mijn heldendaad."

"Wat is er met de fretkatten gebeurd?"

"De muizen hebben ze naar een andere plek gebracht. Daar is hun geheugen gewist, zodat ze niet terug zouden komen. Niet veel later hoorden we van de muizen dat het conflict zo goed als uitgedoofd was. We dachten dat ze ons weer zouden laten gaan, maar in plaats daarvan stonden ze erop dat we bleven."

"Ja, waarom doen ze dat eigenlijk?" Tracie keek Urbano nu rechtstreeks aan.

"Omdat we hen kunnen beschermen natuurlijk," riep Emmett terwijl hij zijn stok vastpakte.

"Doe niet zo mal. Wij zijn nauwelijks groter dan dwergkonijntjes, en we zijn bijna uitgegroeid. Onze vader is toevallig gigantisch, en zijn tanden zijn enorm, maar zo worden wij nooit." Ze vouwde haar armen over elkaar.

"En dat hoeft ook niet. We zijn veilig hier, we hoeven ons niet meer met hand en tand te verdedigen."

"Tracie is altijd zo chagrijnig. Hoe kan ik ook zo groot worden als jij, pa?"

*Realistisch en verstandig*, dacht Tracie, *dat ben ik. Maar die woorden ken jij natuurlijk niet.*

"Groente eten. Veel groente," antwoordde Urbano, en hij deed zijn ooglapje op. Tijdens het conflict had hij vele splinters in zijn linkeroog gekregen, en als hij moe was kon hij zijn oog beter rust geven.

"En vrienden dan? Heb je geen vrienden van vóór het conflict die je wil zien? Het zou mij zeer verheugen om jou blij te zien, vader. Misschien wel meer dan dat ik veilig ben."

"Eekhoorns hebben altijd enorm veel vrienden gehad. We deden vroeger zelfs expedities en missies als andere diersoorten onze hulp nodig hadden. Mijn vrienden waren allemaal op een missie, en ik heb geen idee waar ze nu zijn. Ga maar slapen, morgen gaan wij op poesjesjacht!"

Urbano gooide dekens van bladeren over zijn kinderen, en gaf beide een kus op hun voorhoofd. Hoewel ze kleine eekhoorns waren, was hun staart bovengemiddeld lang en zacht, en ze gebruikten hem dan ook als kussen. Tracie lag nog met haar ogen open; Emmett sliep al. Zoals altijd stond zijn ene oor rechtop, maar hing de ander half naar beneden.

Uit de woonkamer klonk gestommel. Balken kraakten en voetstappen krasten lichtjes in de vloer. Urbano schoot de slaapkamer uit. Hij gooide snel de deur dicht, voordat Emmett het weer nodig vond om een muis met zijn stok te slaan, omdat hij dacht dat het een inbreker was.

*Dat klinkt veel te zwaar voor een muis, vader*, dacht Tracie, maar slaap ving haar voordat ze actie kon ondernemen.