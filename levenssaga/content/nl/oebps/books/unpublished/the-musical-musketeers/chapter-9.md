---
title: "Een veilige haven"
weight: 9
---

Brilmuis keek langs Urbano, die nog steeds in dezelfde strakke houding stond. Emilia lag, zoals altijd, bovenop iemand anders, maar die leek er geen problemen mee te hebben. Ze had haar strikje afgedaan en zong zacht de melodie. Het waren niet de hazel-noten. Het waren vier nieuwe noten. Ze liepen omhoog, en dan weer omlaag. Op en neer, als een golvende rivier, of een schommelstoel in de zomerzon. Emilia"s buik bewoog langzaam op en neer, en haar ogen waren gesloten. Op het ritme van de melodie blies ze Tracie"s haren heen en weer, als veertjes in de wind.

Pas toen Urbano zijn houding niet meer vol kon houden liet hij los. Hij zakte als een zoutzak in elkaar.

"Hoe ... ken je die melodie? Ik heb die in geen jaren meer gehoord. Niet sinds jullie werden geboren."

"Je zong hem voor ons, toen we heel klein waren. Ik was dan wel blind, maar ik kon wel horen. Ik vond hem altijd erg rustgevend. Ik begreep nooit waarom je hem niet meer zong toen we groter werden."

Ook Brilmuis en Emmett waren op een hoopje in slaap gevallen. Hoewel het natuurlijk de vraag was of Emmett ooit écht wakker was, of simpelweg slaapwandelde.

"Die melodie gebruikten eekhoorns vroeger om te communiceren. Om te waarschuwen voor gevaar, om samen te werken, ook met andere diersoorten. Ik gebruikte hem in het Tweede Conflict, net als mijn vader, en zijn vader, en zijn vader, tot aan het begin der tijden. Ik hoopte dat ik het nooit meer nodig zou hebben."

Tracie zong door. Urbano kwam naast haar zitten, en streelde met zijn handen door haar zachte vacht. Hij deed hetzelfde bij Emmett, en uiteindelijk zelfs bij Brilmuis en Emilia. Hoe lang ze ook zong, alleen hij hoefde niet te gapen.

Plots klonk drie keer een plof, alsof drie basketballen op het dek stuiterden. Het klonk van ver weg---achter de kajuit. De boot lag stil.

"Ik hoopte al dat mensen ook door de melodie werden beïnvloed," zei ze, en ze stond op. Urbano wilde haar volgen, maar zijn been kon het niet aan. Op zijn grote achterpoot zat een flinke schram, en rond zijn plek lagen enkele bloeddruppels.

"Je bent gewond, vader, ernstig gewond! Waarom zei je niets?"

"Het is niks, gewoon een splinter. Verkeerd gevallen."

"En hoe groot was die splinter?"

"Misschien was het een houten balk met daaraan een hoop splinters."

"Je moet er niet mee blijven rondlopen! Hier, hou dit tegen de wond aan." Ze greep enkele droge eikenbladeren van de grond, en wond ze om zijn brede been. Ze knaagde razendsnel een wandelstok van een losse plank, en schoof deze onder zijn vingers.

"Denk je dat ik niet mee kan? Denk je dat we niet meer kunnen vluchten?"

"Welnee, vader, je moet uitrusten. Als je een paar uur rustig aan doet zal het snel genezen. Desnoods tillen we je." Ze stond op.

"Wat ga je doen?"

"Dat hoor je vanzelf. Je zou het er toch niet mee eens zijn als ik het vertel."

Ze glimlachte. Zonder gedag te zeggen verdween ze door een van de kleine gaten. Door het verzakken van de piano hing eindelijk een groot gat vlak boven de vloer, en ze kon zo naar buiten stappen.

De drie mannen lagen inderdaad plat op het dek te snurken. Eentje had zelfs zijn bezem nog vast. Ze stapte er op haar tenen tussendoor -- alsof de vloer hete lava was---en ging op de rand staan. Het was het hoogste punt van de hele boot. Ze kon het eiland goed zien, maar zag ook in de verte een klif uit de mist opdoemen, en het vage licht van een verre vuurtoren schijnen.

Ze zong. Luider dan net, maar nog even magistraal mooi. Ze zong de golven terug naar hun oever, en de vogels terug naar hun nesten. De simpele melodie vulde de hele oceaan, en ze gaf niet op, zelfs niet toen haar longen het begaven.

Ze wist niet hoe lang ze had gezongen. De zon was al weer ondergegaan en omhoog gesprongen, maar ze had niet geslapen. Ze wist alleen dat in de verte ongewoon hoge golven opdoken.

De watergolven werden alsmaar hoger. Aan de andere kanten van de boot was niets te zien; alleen aan deze kant ontstond langzaam een tsunami. De intimiderende muur van water kroop steeds dichterbij. Te midden van dit geweld kriskrasten drie figuren; drie bruine gestaltes doorkruisten als raceauto"s de oceaan.

Het zou de boot verslinden. Als de golf nog tien seconden doorzette zou het de boot onderdompelen, met de piano, met al haar vrienden. Zelfs met de drie mannen, die haar nooit kwaad hadden gewild. Ze sprong van de leuning af, en trok aan de armen van de mannen. Geen beweging. Ze pakte de bezem en gebruikte hun hoofden als drumstel. Geen reactie. Rennend langs de kajuit keek ze nog één keer naar de golf, en stopte onmiddellijk.

Het waren geen slechteriken die hun boot kwamen zinken. Het waren geen piraten, en de zee wilde ze geen pijn doen. Het waren eekhoorns! Alle drie hielden ze een blauwe vlag in de lucht. *Lopen ze nou over water*, dacht Tracie, *dat kan helemaal niet.*

De voorste eekhoorn was nu dichtbij genoeg om haar te zien, en hij zwaaide. Zij zwaaide terug, en keek naar de voeten van de eekhoorn. Een grote, witte vis leek hem over de wateroppervlakte te dragen. De groep eekhoorns botste bijna tegen de boot, maar sprongen net op tijd, mét hun mysterieuze voertuig, in een sierlijke sprong op het dek. De boot zakte iets omlaag onder het zware gewicht.

"Gij heeft om onze hulp geroepen?"

De voorste stapte van zijn zeehond af, en gaf hem een aai over de bol.

"Ja! Ik, Tracie, en mijn vrienden zijn per ongeluk met ons huis op deze boot beland."

"Huis? Het moet niet gekker worden! Straks wonen eekhoorns in net zulke kastelen als de mensen."

"Het is van mijn vader; we moesten er onderduiken."

"Ah? Oh? Je komt helemaal van daar? Poeh, dat is een eind uit de richting. Moeten we jullie terugbrengen?"

"Dat zou fijn zijn. Hoewel ik niet helemaal zie hoe jullie de piano gaan verplaatsen."

"Piano!? Nee nee nee, dat gaan we niet doen. We kunnen jullie overal heenbrengen, maar zo"n ding is veel te groot en zwaar."

"... dat gaat vader niet leuk vinden. Wat zijn jullie eigenlijk? Openbaar vervoer voor dieren?"

"Nee. Denk niet dat je de eerste bent die zo"n grap maakt. Wij zijn de laatst overgebleven leden van de Eekhoorn Reddingsbrigade. Urbano, Urbano, en Emmett."

"Echt? Vader was daar ook lid van! Ik dacht dat zij in de bossen woonden?"

"Zeg, heb jij onder een steen geleefd? We zijn de Boom der Nood kwijt. Op en dag was hij gewoon weg. Foetsie. Omgehakt, weggevlogen, niemand weet het. Geen beest kon ons meer vinden. Wij hadden geen thuis meer. Toen kwamen we deze lieve zeehonden tegen."

Misschien zeiden ze hun naam, maar Tracie hoorde alleen "oink" op zeven verschillende manieren. De eekhoorns leken ook nog steeds niet te beseffen wat ze wilden, en aaiden ze over de buik. De leider draaide zich om.

"Ah, ik zie de piano al. Hoeveel man?"

"Een muis, een poes, en een eekhoorn, en een *hele grote* eekhoorn." Tracie gebaarde met haar handen, alsof ze een steeds groter groeiende ballon vasthield. "Die telt voor twee. Of misschien wel drie, ik weet niet hoe zwaar hij is."

"Ah, dan hebben we extra zeehonden nodig."

Naast zich hoorden ze de mannen kreunen. Eentje draaide op zijn andere zij.

"We hebben ook extra snelheid nodig!"

Een van de reddingseekhoorns gebaarde wild naar de zeehonden, alsof het zijn voetbalteam was en hij de tactiek uitlegde. Ze knikten en sprongen terug in het water. De rest rende samen naar de piano.

Met een daverend kabaal stortten door het dak, genoeg om alle slaapkoppen wakker te schudden.

"Wacht ... wacht ... volgens mij zie ik dubbel."

"Nee Brilmuis, ze komen ons redden."

"Ik wist niet dat je zoveel vriendjes had," kuchte Emmett, stof van zijn voorhoofd vegend. "Ik klaag niet, dan kunnen ze jou tenminste beschermen als ik slaap."

"Ah, Brilmuis, goed je weer te zien. Wat doe jij nou hier?"

"Geen tijd, geen tijd."

Urbano sliep als enige door. De reddingseekhoorns tilden hem moeiteloos op, en droegen hem op de schouders uit de piano. Eenmaal buiten hoorden ze een man driftig praten, haast schreeuwen.

"Ja! Een zeehondendam, dat zeg ik toch! Kom dan kijken als je het niet gelooft. Kom sowieso maar. We hadden allang in de haven moeten zijn, maar we liggen nog midden op zee. Doodstil. We kunnen geen kant op. Help ons dan!"

De man ijsbeerde vooraan de boot heen en weer, telefoon tegen zijn oor gedrukt. Hij steunde op de leeuwenkop, en keek uit over het water. Het gaf iedereen de kans om ongezien over het dek te lopen. Brilmuis vertaalde tussen zijn gehijg door de weeklaag van de man voor zijn medereizigers. *Waar zijn de andere mannen?* dacht Tracie. Emilia trok haar mee voordat ze rond kon kijken.

"Iedereen, kies een zeehond, ga er op zitten, en laat *niet* los. Onder geen enkele omstandigheid."

"Maak je geen zorgen, we kunnen zwemmen," zei Emmett trots. Het was een van de zeldzame momenten waarop allebei zijn oren tegelijkertijd omhoog stonden.

"Inderdaad, en haaien kunnen dat ook. Nog meer vragen?"

Een voor een verlieten de zeehonden de voorkant van de boot, en zwommen naar de rand. Langzamerhand verdween de zeehondendam. Elke keer zakte de boot iets dieper in het water, en golfde het beter mee. Nog even en het schip zou losschieten, en hun kansen op ontsnapping waren verkeken.

Vier zeehonden presenteerden zichzelf.

"Jij neemt de kleinste," zei de leider, terwijl hij naar Brilmuis wees.
"Samen met Emmett, jullie passen er samen op."

"Nee! Ik ga bij pa," riep Emmett.

"Rustig aan makker, de man mag ons niet horen." De leider duwde Emmett een beetje naar achter. "En nee, dat past niet."

"Dan wil ik bij Tracie."

"Prima, jij gaat bij haar. Brilmuis, jij gaat bij mij, op de grootste."

Emilia miauwde en bonsde tegen de leider met haar neus.

"Ah, jij bent er ook nog. Jij gaat op die daar, samen met mijn vriend. Deze reusachtige eekhoorn hier krijgt de laatste voor zichzelf."

"Is dat wel verstandig? Vader weet niet hoe hij moet sturen."

"De zeehond kan geen zwaarder gewicht hebben."

"En hij is gewond!"

"Ik zal naast hem reizen. Ik blijf in de buurt, geen zorgen."

De telefonerende man had opgehangen en zijn mobiel met een grote plons in het water gesmeten. De andere twee mannen stormden uit de kajuit. Ze hadden nu beide een bezem vast, en keken alsof ze elk moment vuur konden spuwen. "Snel! Spring op je zeehond!"

De leider sloeg Urbano hard in het gezicht---hij was meteen wakker. Hij zag de zeehonden. Hij zag zijn hele familie er bovenop. Hij zag de mannen dreigend kijken. Hij zag geen piano.

"Piano! Neem hem mee!"

"Kan niet! Spring op je zeehond, nu!" De leider stak zijn arm uit, Urbano had de grootste moeite met opstaan.

"En dan? Meteen opgevreten worden op dat eiland?"

"We hebben Emilia, pa," schreeuwde Emmett over het geluid van stampende mannen. Urbano hing nu over de leuning, terwijl hij de piano probeerde mee te trekken.

"Ze is nauwelijks groter dan jullie!"

Een van de mannen had een boog uit de kajuit gepakt. Hij droeg een koker op zijn rug, met daarin tientallen pijlen. Hij spande een pijl op de boog.

"Je springt nu, of we gaan weg! Ik laat niemand sterven!"

Urbano keek achterom naar de piano. Hij liet zichzelf zakken, maar hield vast.

"En hoe komen jullie aan eten dan?"

Het geluid van losschietend elastiek klonk, en een pijl zoefde door de lucht. Urbano keek het recht aan. Hij liet zijn handen los, en duwde zich van de rand. De pijl schoot rakelings langs hem in het water. Hij volgde.

"Pa!"

"Vader!"

Emmett dook in het water. Tracie sprong achter hem aan. Een tweede pijl volgde. Emilia sloeg hem met haar nagels weg, en sprong ook onder water. Een derde pijl. Rimpelingen op de wateroppervlakte. Hier en daar een luchtbel, maar geen beweging. Een vierde pijl. De zeehonden zwommen van de boot af; het gevaar was te groot. De reddingseekhoorns konden ze niet tegenhouden en bleven sprakeloos zitten. De boot verdween steeds verder uit hun zicht. De lucht erachter werd steeds grijzer.

Tegen de tijd dat de zeehonden op het eiland botsten, waren de eerste sterren al verschenen. De reddingseekhoorns sprongen meteen aan land.

"Ga ze halen! Nu!" Brilmuis schreeuwde zo hard dat de zeehonden niets liever wilden dan terug in het water.

Uit het water dook een zwarte gestalte, onzichtbaar in de nacht. Ze droeg iets op haar rug. Pas toen ze al bijna op het eiland was gingen haar felblauwe ogen open. Brilmuis herkende de kleine gloeilampjes meteen. Hij rende op haar af en trok haar aan land. Met een bosje takken ontstak hij een vuur. Hij zag Tracie op haar rug, kletsnat en zonder strikje. Emmett lag naast haar, even doorweekt en uitgeblust.

"Waar is Urbano?"

Emilia schudde haar hoofd, en zakte van vermoeidheid door haar pootjes. Brilmuis schudde zijn hoofd. Hij viel opzij, en zocht steun bij een palmboom.

De zeehonden kwamen weer aan land. Ook zij schudden het hoofd. Met een laatste krachtinspanning werd iedereen rond het vuur gelegd. De flakkerende vlammen tekenden figuren op de bomen en dansten naar de hemel. Als Emilia wakker was geweest, had ze er mee proberen te spelen.

De reddingseekhoorns schudden als laatste het hoofd, en vormden een kring rond het vuur. Ze zongen samen een melodie. Dezelfde vier noten als altijd, maar nu nog mooier als hun stemmen samenklonken. Elke keer als ze aanzetten leek het vuur nog hoger te reiken, en de sterren nog stralender te schijnen.

De volgende ochtend was het stil. Iedereen zat met dichtgeknepen ogen rond het smeulende vuur. Een traan biggelde over Tracie"s wang; ze veegde hem snel weg. De reddingseekhoorns stonden bij het water, en bereidden zich voor op vertrek.

"Kunnen jullie niet blijven?" vroeg Tracie, terwijl ze naar de grond bleef kijken.

"We zouden graag willen, geloof me, maar de plicht roept. Er zijn flamingo"s met een gebroken been die we moeten helpen, een neushoorn die zich met zijn eigen hoorn heeft gestoken, en, niet te vergeten, een olifant die per ongeluk is gaan liggen en niet meer op kan staan. Als je onze hulp ooit nog nodig hebt, weet je hoe je ons moet bereiken."

"En wij dan? Hoe moeten wij overleven?"

"Ik ben er nog," zei Brilmuis, en hij legde een deken over Tracie heen.
"Ik en Emilia. Je wilde toch altijd de wereld zien? Leuke eekhoorns ontmoeten? Ik ken overal wel iemand. Alleen het reizen wordt een probleempje."

Hij keek naar Emilia. Ze zuchtte, en nam nog een hap van het gras.

"Je mag op mijn rug, maar alleen als jullie me lekker eten geven."

Tracie gaf haar een knuffel, nadat Brilmuis het had vertaald. Emmett staarde nog steeds voor zich uit. Ze liep naar hem toe, en sloeg vanachter haar armen om zijn nek.

"En jij mag mee om me te beschermen."

"Dat klinkt alsof je ons niet meer nodig hebt," zei de leider van de reddingseekhoorns. "Ik ben bang dat ik geen plek ken waar nog eekhoorns wonen, maar misschien kan dit mysterieuze eiland antwoorden geven. Je ziet ons binnenkort wel weer, bij ... zijn herdenking. Jullie vader was een groots man, hij zal ook zo worden geëerd."

"Ik wil dat al zijn vrienden komen. Het maakt me niet uit hoe lang hij ze niet had gezien, ze moeten allemaal komen. En zingen. Iedereen moet meezingen. En zijn familie. Hij heeft toch wel meer familie dan wij?"

"Hij heeft geen ouders, of broers, of zussen. Maar, ik ken meer dan genoeg mensen die hem lange tijd als hun familie zagen. Het komt goed, het komt allemaal goed."

Ze sprongen op hun zeehond, en zwaaiden de rest uit. Voor ze het wisten waren de reddingseekhoorns niets meer dan kleine golven aan de horizon.

"Kom, we hebben een eiland om te ontdekken." Brilmuis sprong bij Emilia achterop. Hij trok zijn vrienden omhoog, gaf haar een kusje op het voorhoofd, en zette zich schrap.

"Ga!"

"Waarheen?"

"Wat jij wil."