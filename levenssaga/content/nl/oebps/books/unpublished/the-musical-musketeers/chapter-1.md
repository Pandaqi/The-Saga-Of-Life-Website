---
title: "De hazelnoten"
weight: 1
---

"Natúúrlijk vindt mijn vader het goed als je mee eet."

Tracie pakte zijn hand vast, en wiegde hun armen heen en weer als een schommel. Ze keek naar de buidel met hazelnoten en andere lekkernijen op zijn rug, en likte haar lippen. Haar amandelvormige zwarte ogen schenen als diamanten in de zijne.

"Maar, hij heeft me nog nooit ontmoet! Daarnaast, het is gevaarlijk voor eekhoorns om in het gebied van ... je weet wel ... te komen."

"Mensen. Ze heten mensen, en ze zijn echt niet zulke kwade wezens als je denkt."

Hij krulde zijn lange, stoffige staart om Tracie"s rug, en trok haar naar zich toe.

"Ik heb gehoord," fluisterde hij, "dat ze het hele bos van Traferia hebben omgehakt! Alle eekhoorns in een keer weg!"

"Wie?"

"Zij! Die ... mensen!" Het woord sprong uit zijn mond alsof hij moest overgeven. Tracie"s oren schoten omhoog, en ze duwde zich van hem af.

"Misschien. Misschien is dat waar, maar niet alle mensen zijn hetzelfde. Misschien zijn die mensen daar verschrikkelijk gemeen, of hadden ze een goede reden om het te doen. Ik weet alleen dat wij al jaren veilig en blij hier wonen, en dat we juist worden beschermd."

"Ja, dat snap ik dus niet. Heb je jouw vader ooit gevraagd waarom de muizen jullie beschermen?"

Tracie wond nu haar eigen staart om hem heen, en speelde met het rode strikje op haar hoofd.

"Oh, nee, ik had het over ons huis. We hoeven niet in een oud vogelnest in de boom te gaan zitten, we hebben een fatsoenlijk huisje. Binnen, warm, beschermd. Allemaal dankzij die *mensen*."

Tracie stak haar poten in de lucht en deed alsof ze een spook was. De ogen van haar vriendje groeiden twee keer zo groot, en ze stopte vrijwel meteen.

"Dat had ik je toch verteld? Je mag altijd blijven slapen, als je wil. Neem gewoon die leuke buidel van je mee, en ik weet zeker dat vader je een leuke jongen vindt."

"Wanneer heeft hij nou ooit iemand leuk gevonden? Hij kijkt altijd zo serieus. En welke eekhoorn vindt nou dat zijn kinderen voor het donker thuis moeten zijn? We zijn eekhoorns, we moeten juist "s nachts van boom naar boom klimmen!"

"Niet zo gemeen. Hij kan een sombere zeurkous zijn, maar hij bedoelt het goed. Je weet wat er met mijn moeder is gebeurd."

Tracie keek weg. Haar vriendje kwam nog dichterbij staan, en gaaf haar een knuffel.

"Weet je wat het is? Ik---"

Hij hoorde geritsel, en de bosjes naast hem bewogen wild. Met samengeknepen ogen zag hij tussen de donkere blaadjes kleine lichtpuntjes. Hij leunde naar voren om het beter te bekijken, maar het bosje danste weer en de lichtjes schoten weg.

"Wat? Wat wilde je zeggen?"

"Sorry. Weet je wat het is? Ik wil zó graag bij jou zijn, zó graag samen met jouw gezin leven, maar hij houdt het steeds tegen."

"Ik weet het, geef het even---"

Tracie"s ogen schoten open toen een melodie door de straat galmde. *Nu al?* dacht ze. Ze gaf hem snel een kusje op de wang, en draaide zich om.

"Ik moet weg! Ga je mee of niet? Je hoeft echt nergens bang voor te zijn."

Hij legde zijn handen op haar schouders.

"Ik ben niet bang. Echt niet. Praat eerst maar eens met je vader."

Tracie rolde haar ogen en liet hem los. *Jammer*, dacht ze, *dat wordt weer saaie noten als diner*. Ze kroop gehaast over het grasveld naar de straat. Daar klom ze via een regenpijp naar het dak van een van de huizen, liep naar de voorkant, en sprong door de lucht naar een huis aan de overkant. Het was een bijzondere gave; als vliegende eekhoorn kon zij lange tijd door de lucht zweven als ze wilde.

Ze slingerde langs een boom naar beneden, en keek nog eenmaal terug naar het grasveld. Haar vriendje draaide zich om en trok de dichtstbijzijnde boom in. Zelf sloop ze via een klein gat in de muur een huis binnen.

Haar kleine eekhoornhuis zat tegen de muur aangeplakt, en was dan ook vrijwel altijd donker vanbinnen.

"Mag ik van jou, in de categorie eekhoornvoedsel, de tak?"

Tracie botste bij het binnenkomen tegen een gigantische, pikzwarte muis. De muis voelde het niet eens en bleef naar zijn kaarten kijken.

"Nee, die heb ik niet," antwoordde een eekhoorn. "Mag ik van jou, in de categorie muizenvoedsel, het blokje kaas?"

"Belachelijk! Niet alle muizen eten altijd maar kaas. Ik haat de stereotypering in dit soort spellen. Ooit maak ik mijn eigen kwartet, ik zeg het je."

De muis smeet zijn kaarten op tafel, en liep vanuit de grote ronde woonkamer een zijgang in, naar de keuken.

"Kom op, Basio, niet zo onsportief. Neem een voorbeeld aan hem, hij verbergt zijn pokerface met een indrukwekkende zonnebril."

Een tweede, spierwitte muis zat aan de andere kant van de tafel en reageerde niet. Hij wiebelde slechts zijn oren, en bewoog daarmee zijn bril op en neer.

"De volgende keer spelen we gewoon weer poker," riep Basio vanuit de keuken terug. De eekhoorn stopte zijn kaarten weg. Tracie kwam naast hem staan, en legde haar hoofd plat op zijn rug.

"Ben je weer aan het winnen vader?"

"Altijd, schatje, altijd. Ik ben blij dat je veilig thuis bent. Waar hing je in vredesnaam uit? We hebben zojuist onze noten moeten kraken zonder jou. Daarom is Basio hier."

"Ik was buiten aan het spelen, met de andere eekhoorns. In mijn verdediging: ik heb het idee dat de hazel-noten steeds eerder klinken."

"Och, meid. Heeft Urbano je niet uitgelegd dat het steeds eerder donker wordt, nu de herfst op komst is?" Basio kwam terug uit de keuken met tientallen stukjes hazelnoot tussen zijn tanden. Hij gooide eentje naar Tracie, eentje naar Urbano, en hield de rest voor zichzelf.

"Hé, zo praat je niet over mijn vader!"