---
title: "4. Een levend hol"
weight: 4
---

In de gelige muren van het muizenhol ontstonden scheuren. Schilderijen van vorige muizenvorsten sprongen van de schuddende muur en braken op de grond in nieuwe meesterwerken. De ladder aan het plafond schoot bij sommige treden los en vormde een golvend patroon. Een muizenhol werd altijd compact en stevig gebouwd---maar het was duidelijk niet bestand tegen wat in aantocht was.

Het rode, fluwelen tapijt op de vloer rimpelde. De doorzichtige oranje gordijnen voor de slaapkamerdeuren vlogen spontaan open. Scherpe splinters hout sijpelden door het plafond, en alle muizen trokken ter bescherming spullen boven het hoofd. Iedereen keek Basio aan.

Hij bleef kalm, zoals van een leider wordt verwacht. Nonchalant leunde hij tegen een pilaar, zijn rug perfect recht. Hij greep rustig een vergruisd stukje muur van de grond. Terwijl hij het door zijn vingers liet glijden, stonden zijn oren ineens strak omhoog en krulden zijn snorharen uit.

"Rustig, rustig, rustig. De verklaring is vast iets simpels, zoals onweer, ik zeg het je. Of iemand stootte zijn teen tegen de muur. Iemand met een bijzonder sterke en grote teen."

De muizen fluisterden onder elkaar, en hielpen hier en daar een gevallen muis met opstaan. Emmett trok zich omhoog aan de muur. Hij wankelde terug naar zijn vader. Niemand van de muizen had zich ernstig bezeerd, maar ook niemand keerde terug naar de slaapvertrekken. Ze waren niet zeker van de vermeende veiligheid die Basio predikte. Hij zag het en trok zijn mond weer wijd open.

"Oké, dit is wat we doen. We stellen een onderzoeksteam in, en laten ze hun eigen gang gaan. Of ze vinden niks, en we zijn veilig. Of ze vinden wel iets, en dan nemen we rustig de tijd om te evacueren en een nieuw huis te vinden. Meer kan ik niet aanbieden. De rust lijkt teruggekeerd, dus ga terug naar uw bed, en slaap---"

Hij werd onderbroken door een nieuwe horde muizen die vanaf de rechterkant aan kwam huppelen. Brilmuis rende voorop. Hij zag eruit alsof er drie boze draken achter hem aan zaten, waarvan hij eentje veel geld verschuldigd was. Hij sprong behendig over de vele obstakels in de gang, en legde buiten adem zijn hand op Basio"s schouder. Precies op dat moment schudde de gang weer, en vielen enkele slaapkamerdeuren uit hun voegen.

"We zijn in beweging!"

"Wat bedoel je? Iedereen staat hier netjes, rustig op hun plek. Wij waren *wel* op tijd bij de avondmis, in tegenstelling tot---"

"Nee, nee, ze gaan de eekhoorns binnenkort verplaatsen. Ik was zojuist buiten---"

"Jeetje, Brilmuis, wat deed jij zo laat nog buiten?" vroeg een lichtrozige muis.

"Ja, je had voor het donker terug moeten zijn," zei een muis naast haar.

"Ik zei het toch, hij is altijd te laat," fluisterde de ander, "geef me mijn vijf geldnoten."

"Stilte!" Basio"s stem donderde door de hal als een lawine in de bergen.
"Vertel."

"Ik zag een stel mannen een doek over het huis van de eekhoorns gooien. En---en er staat zo"n grote kar buiten waar ze al urenlang spullen naartoe tillen."

Basio draaide meteen richting Urbano; die staarde nog steeds uitdrukkingsloos voor zich uit. Tracie stond inmiddels ook in de hal, en bekeek de ravage. Een grote deur aan het eind van de gang vloog open, en een muis in lichtroze nachtjapon schuifelde gapend naar buiten. Ze pakte Basio"s hand om hem te laten stoppen met trillen.

"Mijn lieve man, wat is er aan de hand?"

"Niks, schat, niks. Waarschijnlijk gewoon een ongelukje. Maak je geen zorgen."

Tracie schudde haar hoofd. Basio"s vrouw zag het, en keek haar verbaasd aan.

"Niemand kan angst verbergen als hij niet weet waar hij bang voor is."

Een krassend geluid verplaatste zich langs de muur, en de uiterste hoeken van de gang stortten in. De menigte muizen spatte uit elkaar. De brokstukken vlogen alle kanten op, iedereen dook naar de grond.

"Heb je nog meer tegeltjeswijsheden waarmee we ons leven kunnen redden?" riep Basio naar Tracie.

Hij moest boven het lawaai uitkomen van instortende houten balken. Zijn vrouw liet zijn hand los, en tilde zoveel mogelijk babymuisjes op. Met zeker twintig pluizen bolletjes op haar rug rende ze de hoek om; daar was de stevigste kamer in het hele muizenhuis. Basio keek haar bezorgd na, totdat iemand hem op de schouder tikte.

"Zeg, kun je die clowns daar vertellen dat Afrika écht bestaat en dat ik daar ben geweest?"

"Niet het moment, Brilmuis!" Basio rende naar Urbano, terwijl hij mompelde dat dit de laatste keer was dat hij zijn neef uitnodigde.

"Ik ben bang dat jij niet in ons huis past, anders hadden we je hier graag laten schuilen met je gezin."

"Ik begrijp het, ik begrijp het. Wat gaat er met ons gebeuren?" Urbano kon een trilling in zijn stem niet verbergen.

"Ik weet het niet. Blijf vooral binnen in je huis, daar ben je veilig. Als jullie weggaan zal ik dit gat moeten sluiten, anders worden we door de mensen gezien. Hier scheiden onze wegen, ben ik bang."

Brilmuis had inmiddels Tracie en Emmett door het gat teruggeduwd. Ze klampten zich vast aan Urbano alsof hij hun reddingsboei was. Basio kwam op de rand staan tussen het muizenhuis en het eekhoornhuis.

"Het was een genoegen je gekend te hebben. Op een dag ontmoeten we elkaar weer---en dan maak ik je in met poker." De twee grote mannen gaven elkaar een stevige knuffel. Basio knipoogde naar de kinderen, en rende als de bliksem weg.

Een enorme klap volgde, en een magisch groot en fel licht scheen door alle gangen. Iedereen trok een hand voor de ogen, en pakte met de ander elkaars hand vast.

"Zaklamp! Zaklamp! Zaklamp!"

Alle wezens, ook Urbano, riepen hetzelfde woord terwijl ze kriskras door de ruimte renden. *Ik vind nog steeds dat we een beter alarmwoord moeten verzinnen, zoals*, dacht Tracie, maar een tweede klap stopte de gedachte. Een derde, nog hardere klap trok het hele huis scheef. De eekhoorns vielen over de steile vloer naar achter, tegen het uiterste puntje van hun huis. De schok schoot ze alle drie tegelijk buiten bewustzijn.