---
title: "Epiloog"
weight: 10
---

Het was stil in het bos. Palmbomen bewogen zachtjes in de wind. Gigantische groene bladeren schermden de grond af van zonlicht---alleen de sterkste stralen kwamen door. Totdat geritsel klonk, en de bladeren hard opzij werden geduwd.

Een zwarte poes sprong vanuit de schaduw in het licht, met op haar rug drie kleine dieren. Ze was groter dan al haar passagiers samen, en haar lange snorharen tikten zachtjes tegen de planten terwijl ze liep.

"Of dieren zijn hier onzichtbaar, of er is hier helemaal niemand. Super. Saai."

"Niet zo sikkeneurig, dat betekent meer eten voor ons." Tracie verstond inmiddels een aardig woordje kats.

"Was jij niet degene die juist andere dieren wilde ontmoeten?" Brilmuis stapte af, en raapte een minuscule kokosnoot van de grond. "Zo, dat is meer mijn formaat," fluisterde hij tegen zichzelf.

"Ja, dat is waar. We kunnen andere dieren uitnodigen hiernaartoe te komen? Ik weet zeker dat er nog ergens eekhoorns zijn, en dat ze maar al te graag hierheen komen. Brilmuis, als jij zo aardig zou willen zijn."

"Geef me een stuk hout en iets scherps."

Emilia rukte meteen een halve palmboom los, en overhandigde het moeiteloos.

"Dat is ... een beetje groot, maar we doen het er mee."

Tracie gaf hem een scherpe steen.

"Maar, maar, wat nou als het bericht een andere diersoort bereikt? Die kan het niet lezen, en dan gooit hij het misschien wel weg! Daarnaast vind ik dat we ook muizen en poezen moeten uitnodigen, niet alleen eekhoorns."

"Goed punt, broer. Misschien kun je hetzelfde bericht in heel veel verschillende talen opschrijven? Ik weet dat je het kunt, Brilmuis."

Hij zuchtte, en kraste met zijn steen dertig lijnen in het hout. Hij schreef de naam van elke taal in de hoek, en wilde net het bericht gaan schrijven toen hij fronsend opkeek.

"Wat is het bericht?"

"Ik dicteer. Geachte lezer. Dit is een bericht van de eekhoorns. Onze soort wordt met uitsterven bedreigd. Als je dit leest en wil helpen, kom dan naar ons toe. We leven veilig en wel op het eiland ... heeft dit eigenlijk een naam?"

Iedereen dacht na. Emmett sprong bovenop een steen, en stak zijn vuist in de lucht.

"Ik noem dit eiland---eh---Het Eiland!"

"Bedankt voor je inbreng, broer. Op zich was het een goed idee, maar ik vind dat we beter kunnen. Misschien ... Urbano"s Droom?"

Alle ogen schoten tegelijkertijd open en keken Tracie aan.

"Ja. Die vind ik goed. Rolt lekker van de tong. Klinkt ook dromerig. Zit natuurlijk ook een beetje in de naam. Ja. Die moeten we doen. Goed idee. Oeh, misschien moet je zo"n kaart tekenen met een kruis op de plek van het eiland. Dan *moeten* mensen het wel vinden."

*Dat is misschien wel het beste idee dat je ooit hebt gehad*, dacht Tracie, en samen met Brilmuis voegde ze een kaart toe aan het bericht. Emmett maakte een simpele tekening van alle avonturiers bovenop Emilia, en ze wikkelden de grote plank hout in vele bladeren. Langzaam lieten ze het in het water vallen. Gelukkig bleef het drijven, en de golven droegen het naar de zonsondergang. Ze bleven hand in hand kijken, totdat hij helemaal uit het zicht was.

Emilia tikte Brilmuis aan, en holde hard weg. Sommige voetstappen gooiden zand de lucht in, sommige spetterden water omhoog. Iedereen rende er meteen achteraan.

&nbsp;

_En zo ging het leven door ..._