---
title: "Dobberend tobben"
weight: 6
---

Tracie keek verschrikt om.

"Vader! Hier heb je al die keren over verteld." Ze rende naar de railing. "Het is veel ... blauwer en mooier dan jij zei. Oh, en zie die meeuwen! Hoor ze zingen!"

Ze keek naar links, ze keek naar rechts. Overal zag ze oneindig veel water glimmen in de avondzon. Ze keek naar voor en zag een mooie houten leeuwenkop op de punt van de boot. Achterin zat de kajuit, met daarin verscholen de drie mannen die ze net hoorden praten.

Ze klom op de rand om nog verder te kunnen kijken, maar Urbano trok haar terug.

"Kom, ga maar gauw terug naar binnen. Brilmuis en ik vinden een manier om met de Piano van deze boot af te komen, en dan kun je elke dag naar het water staren."

"Emilia, breng Tracie en Emmett naar hun bedden. Alsjeblieft. Graag. Alvast bedankt." Brilmuis bleef synoniemen voor *alsjeblieft* bedenken, maar Emilia keek hem glazig aan.

"Oh, sorry, verkeerde taal. Je bent natuurlijk geen leeuw. Je bent zeker geen neushoorn of aap." Hij herhaalde de zin, en voor hij klaar was had Emilia de eekhoornkinderen al op haar rug. Ze sprong van bovenaf in het gat en verdween in de piano. *We moeten een betere manier vinden om naar binnen en naar buiten te komen*, dacht Tracie, terwijl ze haar strikje weer goed deed.

Brilmuis kwam met een zucht naast Urbano staan. De zon was al bijna onder.

"Mooi hè? Zo herinner ik me de zee. Zonder rotzooi, zonder vervuiling. Er komen betere tijden aan, Urbano, het Tweede Conflict ligt achter ons. De wereld is in Balans."

"Het is prachtig, zeker. Ik weet alleen niet hoe we hier ooit een Piano overheen gaan krijgen. Dat logge ding zinkt naar de bodem voordat we een noot kunnen kraken."

"Maak je geen zorgen, we vinden wel een oplossing, samen."

"Daarover gesproken, wat doe jij eigenlijk hier? Jij stond gisternacht naast Basio toen ons huis instortte."

"Ik ben op het laatste moment naar jullie toe gesprongen. Dat had Basio me bevolen. Hij wil jullie erg graag herenigd zien met het muizenvolk. En, heel misschien, was hij het een beetje zat dat ik hem steeds lastigviel met vragen."

Urbano"s blik veranderde voor het eerst vandaag in een grijns.

"Waarom wil hij ons terug? Hij heeft al die jaren voor ons gezorgd, alsof hij onze babysitter was. Wij konden hem niks teruggeven. Ik dacht dat hij blij zou zijn als we eindelijk weg waren."

Brilmuis keek uit over het water. Zijn bril had hij inmiddels weggegooid
-- die was niet meer te repareren---en met kleine dichtgeknepen ogen volgde hij een groep vissen onder de golven. Hij bleef lang stil. Hij leek haast gehypnotiseerd door de dansende zeedieren, en zijn gezicht liet geen emotie zien.

"Wanneer heb jij voor het laatst een andere eekhoorn gezien?"

"Toen ik nog op reis ging, voordat we moesten onderduiken. De eekhoorns vochten dapper in de strijd, ik heb grote groepen uit de bossen zien vertrekken."

"Dapper, ja. Verstandig? Nee."

"Noem je mijn soort nou dom?"

"Zeker niet. Ik heb grote bewondering voor jullie soort. Alle muizen, van hier tot Floria, hebben grote bewondering voor jullie soort. Daarom willen we het ook redden."

Urbano liet de leuning los en keek naar Brilmuis. Die bleef onverstoord het water bestuderen.

"We moeten eigenlijk wat vissen vangen, om aan Emilia te geven," zei hij, maar Urbano antwoordde niet. Hij keek hem nog steeds aan, met open mond en trillend linkeroog.

"Mijn soort redden? Bedoel je ..."

"Wij muizen zijn verspreid over de hele wereld. We zien jaarlijks misschien twee of drie eekhoornfamilies verschijnen, om vervolgens ook weer te verdwijnen. Alle grote bossen zijn aan het verdwijnen. Het kan goed zijn---eh---het is goed mogelijk dat---"

"Dat wij de laatste eekhoorns zijn. We hadden nooit thuis weg moeten gaan." Urbano keek terug naar het water. "We moeten inderdaad eten regelen voor Emilia."

"Eindelijk, wat gezond verstand. Waarom heb je haar in vredesnaam in huis genomen?"

"Ik had geen keus."

"Je wist haar naam, ze luisterde naar je, ze heeft nog niemand opgevreten---volgens mij had je genoeg keus."

"Stel dit was allemaal niet gebeurd. Stel we leefden nog in ons knusse huis, in de piano, veilig in de straat. Als het nest poesjes was opgegroeid, en ik ... was niet meer op deze wereld, hoe konden mijn kinderen ooit veilig zijn? Als ze geen muizen kunnen vinden, eten ze eekhoorns."

"En hoe precies wordt het veiliger door er een in huis te nemen?" Brilmuis fronste zijn kleine wenkbrauwen, die nu pas opvielen omdat hij geen bril meer droeg.

"We kunnen haar trainen. We kunnen haar leren geen muizen of eekhoorns meer te eten. Wie weet. Ze krijgt kinderen, die leren dat het verkeerd is om ons op te eten," Urbano wees hemzelf en Brilmuis om de beurt aan,
"en we hebben een bedreiging minder."

"Ze moeten nog steeds eten. Waarom zouden wij belangrijker zijn dan, bijvoorbeeld, deze vis?" Brilmuis tikte Urbano aan, die vervolgens zonder nadenken een kleine vis uit het water greep.

"Zeg, visje van me, hoe zou jij het vinden om opgevreten te worden door een lieve zwarte poes?"

De ogen van de vis groeiden tot tennisballen, en de vinnen schoten als roeispanen uit haar zij. Urbano schrok en gooide haar meteen weer terug.

"Dat lijkt me duidelijk."

"We kunnen Emilia leren groente te eten? Of, nou ja, planten."

"Ik wens je veel succes."

Brilmuis wilde verder praten toen kabaal opsteeg vanuit de kajuit. Het was een ruwe verstoring van de kalme en vredige avond. Een van de mannen ging achter het roer staan, en stuurde met een nonchalante armbeweging bij. Hij riep de anderen. Ze stormden naar boven, en klapten een tafel uit. Alle drie lieten zichzelf tegelijkertijd op een stoel vallen. Ze praatten luid; zelfs de vleermuizen bleven op een veilige afstand. Urbano en Brilmuis schoten weg van de leuning.

"Waar gaat het over?" vroeg Urbano.

"Voetbal. Geen idee wat het is, maar ik hoor ze er vaak over."

Nu pas voelde Brilmuis dat de boot was gedraaid, en het uitzicht veranderd. In plaats van oceaan tot aan de horizon, zag hij in de verte een eiland.

"We hoeven niet per sé de piano over water te dragen," fluisterde hij

"Ik ga niet zonder mijn huis!"

"Nee, dat bedoel ik niet." Hij strekte zich en keek over de hoop houten planken naar de mannen. Zijn oog viel op het roer---het maanlicht scheen er precies bovenop. "Ik heb een beter idee."