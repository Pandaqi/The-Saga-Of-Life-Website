---
title: "Het pianoplan"
weight: 7
---

"Dat klinkt zeer interessant." Uit de stapel spullen dook een strikje op, en even later het kleine hoofd dat er aan vast zat.

"Jij hoort te slapen!"

"Maar ik was mijn strikje verloren. En ... misschien ... heb ik gehoord waar jullie over praatten." Ze keek theatraal weg. Urbano keek Brilmuis aan, maar die haalde slechts zijn schouders op.

"Ze moeten het toch een keer te horen krijgen. Je kunt ze niet altijd beschermen."

"Nu nog wel. Nu kan ik mijn kinderen beschermen, en dat doe ik. Tracie, ga meteen terug naar bed en vergeet wat je hebt gehoord!"

"We kunnen haar goed gebruiken voor mijn plan."

"Niemand *gebruikt* mijn kinderen." Urbano prikte met zijn vinger tegen Brilmuis" neus.

"Ik bedoel, natuurlijk, dat het plan alleen slaagt als zij meehelpt. En, voor haar veiligheid, kunnen we net zo goed Emmett ook meenemen."

"Oh, nee, alsjeblieft niet, die gekke gozer vindt altijd wel een manier om iets doms te doen."

"Tracie! Zo praat je niet over je broer!"

Urbano"s stem had met zijn volume ook de mannen bereikt. Drie hoofden keken tegelijkertijd verbaasd op, en tuurden over het dek. Een van hen
-- de stuurman---stond op en inspecteerde de grote stapel spullen.

"Wat is het plan?" fluisterde Urbano. Tracie schoot onder zijn staart, terwijl Brilmuis door de houten planken heen spiekte.

"We draaien het roer. We sturen de boot bij zodat we bij dat eiland aanbelanden. Dan hoeven we slechts de piano van de boot af te duwen, en we zijn mét piano veilig aan land."

"Ik vertrouw erop dat jij weet hoe dat moet."

"Geen zorgen, ik heb de zeehonden een keer geholpen met vervelende vissers de verkeerde kant opsturen. Het enige probleem is: niet gezien worden."

Een zaklamp ging aan; haar licht sneed als een mes door de stapel. De man ging door zijn knieën om door de gaten te kijken. Hij klaagde murmelend over ongedierte. Urbano schoot naar achter, en trok de rest mee.

"Pa! Pa! Tracie is verdwenen! Ze ligt niet meer in haar---oh."

Brilmuis sprong minstens een meter de lucht in toen hij een scherpe stok in zijn rug voelde. Emmett verontschuldigde zich. Fluisterend, want hij had de man inmiddels ook gezien. Urbano sloeg de hand voor het hoofd. Nog voordat Brilmuis de grond raakte kwam de man omhoog, en scheen de zaklamp recht in zijn ogen. De man schreeuwde.

"Volg mij," zei Urbano. Vier schaduwen trippelden over het dek. Ze liepen over de donkere kant naar het roer, terwijl de zaklampman aan de andere kant rende. Aan deze kant was beduidend minder ruimte, en de kajuit blokkeerde hun pad. Meteen sprong Urbano op de leuning, en liep er voorzichtig overheen, als een danser op een koord. De rest volgde na enige aarzeling.

Brilmuis had met zijn kleine pootjes de grootste moeite op de leuning te blijven, en al helemaal om zijn evenwicht te bewaren. *Had je meer moeten sporten en minder boeken moeten lezen*, dacht Tracie. Brilmuis zag de blik in haar ogen en wilde zijn tong uitsteken, maar keek daardoor niet uit en tastte mis. Hij wankelde. Zijn losse voorpoot bewoog door de lucht alsof het een vleugel was en hij er mee probeerde te vliegen. Hij vond geen steun. Alsof de tijd stilstond draaide Brilmuis langzaam van de leuning naar het water. Hij krulde zijn staart om de rand, maar ook die schoot los.

Hij viel met zijn poten omhoog richting de zee, totdat een stevige hand hem vastgreep. Voordat hij het wist stond hij met alle vier de voeten stevig op het dek, en een diepe zucht verliet hem.

"Bedankt, Tracie, ik wist niet dat je het in je had."

"Hé, wat flauw, zo gemeen ben ik niet." *We hebben je nog nodig voor het plan*, dacht ze er achteraan.

De andere twee mannen hadden inmiddels ook de tafel verlaten, en zochten samen met de stuurman naar waar het kabaal vandaan kwam. Het roer was onbewaakt. De stapel spullen---met daarop de piano---werd daarentegen continu beschenen.

"Laten we hopen dat ze Emilia niet vinden," zei Urbano tegen niemand in het bijzonder. Brilmuis stond inmiddels op het roer en rende er overheen, als een hamster in zijn rad. De eerste rondes voelde men niks.
*Je stelt me teleur, Brilmuis*.

Het roer bleef draaien. Het geluid van een brekende plank weerklonk, en de boot kantelde licht. Onder zich hoorden ze iets ratelen, terwijl hoge golven tegen de achterkant van de boot kletsten.

"Dit zou genoeg moeten zijn." Brilmuis sprong weer tussen de eekhoorns, en de leeuwenkop voorop de boot keek precies naar het eiland. De drie mannen waren omgevallen---met enkele houten planken bovenop hen---en trokken zich langzaam omhoog aan de leuning.

"Wat nou als ze het weer terugdraaien?"

"Dat is een goede vraag. Urbano, zou jij hier heel hard tegenaan willen slaan?"

Brilmuis wees naar een donker geverfde plek. Urbano fronste zijn wenkbrauwen, trok zijn vuist naar achter, en liet hem los alsof hij uit een katapult wegschoot.

Het roer versplinterde voor hun ogen, en werd in vijf stukken uitgestrooid over de kajuit. Een schaduw viel over Brilmuis. Hij merkte niet dat de boot door de klap nog een stuk verder draaide. Ook merkte hij niet dat de drie mannen recht voor hem stonden.

Hij liet zijn karakteristieke gil ontsnappen, en de hele groep versteende. Een van de mannen had een bezem gepakt en sloeg daarmee in het rond alsof een wesp bij zijn hoofd vloog. Dat, of hij was zeer gepassioneerd over het dek van de boot spiksplinter schoon maken.

Tracie stapte naar voren. Huilend. Ze liet zichzelf plat op de grond vallen, en sloeg de handen voor de ogen. De punt van haar staart legde ze voor zich, en ze liet haar kin erop rusten. Ze bleef onafgebroken snikken en zacht piepen.

Enkele tellen bleef het stil, totdat de man zijn bezem liet vallen en voor haar op zijn knieën ging. Ze verstond niet wat hij zei, maar het klonk lief. Hij legde zijn armen onder haar, tilde haar op, en drukte het hoopje zachte eekhoorn tegen zich aan.

De rest keek naar elkaar. Toen deden ze precies hetzelfde. Als appels van de boom vielen ze plat op het dek, en maakten zielige geluiden. De andere mannen zagen het en tilden ook Emmett en Urbano op---hoewel ze iets meer moeite hadden met laatstgenoemde. Terwijl de mannen afgeleid waren, rende Brilmuis tussen de benen door terug naar de piano.

"Ze hebben de eekhoorns," zei hij, terwijl hij de piano in sprong. Niemand reageerde. Het was donkerder dan het ooit was geweest, en hij zag niks dan zwart.

"Emilia? Poezie poezie poezie? Emilia?"

Brilmuis doorzocht de woonkamer, de zijgangen, zelfs de slaapkamer van de kinderen. Hij vond niks---totdat in het duister iets glom. Iets kleins, langwerpigs, en vooral scherps. Hij moest zijn hoofd helemaal naar boven draaien om het te zien. Het bewoog door het duister, schurend over het hout. Brilmuis richtte zijn blik weer omlaag. Hij zocht iets op de grond om zichzelf mee te verdedigen.

"Zozo, dus die grote eekhoorn is er niet meer om je te verdedigen?"

"Emilia," zei Brilmuis als een strenge schoolmeester, "dit is niet wie je bent. Luister naar mij. Jij houdt niet van muizen."

Brilmuis draaide rond om de nagel te volgen. Die cirkelde nog steeds boven hem. Ze leek zich steeds sneller te verplaatsen, en in een spiraal naar beneden te vallen.

"Sterker nog, als je mij opeet, zal je nog niet jarig zijn! Ik heb vrienden. Machtige vrienden, overal. Als ze horen dat jij Brilmuis hebt opgegeten, ben je er geweest."

De nagel verdween. Een zwarte gedaante zoefde door de lucht, om voordat Brilmuis kon reageren precies op haar vier poten te landen. Met een simpele slag stootte ze hem omver. 

