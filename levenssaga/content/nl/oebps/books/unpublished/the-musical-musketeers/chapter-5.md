---
title: "Een ander geluid"
weight: 5
---

"Aaaaaaaah!" Tracie schoot wakker door een hoge schreeuw die klonk alsof iemand een oude, piepende deur opensloeg, en vervolgens zijn teen tussen die deur kreeg. Hun huis stond nog steeds scheef. Het was veel lichter binnen dan normaal, en stofwolken waren nergens te bekennen. Ze voelde zich duizelig, en alle spullen in de kamer leken op en neer te bewegen.

Ze probeerde op te staan om op de schreeuw af te gaan. Het zachte deinzen van de vloer maakte het lastig, en pas bij de derde poging viel ze niet meer om. Inmiddels hoorde ze slechts nog geruis. Ze voelde een soort rust over haar heen komen, ook al had ze last van haar rug en wist ze niet wat er was gebeurd. Ze pakte haar strikje van de grond en stopte het tussen haar haren.

Het duurde even voordat ze weer realiseerde dat iemand schreeuwde. Ze wilde door de deur naar buiten lopen, maar zag toen dat de deur er niet meer was. In het hele huis zaten tientallen gapende gaten. *Het is een wonder dat het nog niet is ingestort*, dacht ze.

Door een van de gaten schoot een grijze muis naar binnen. Zijn lange, dunne staart eindigde in een oranje puntje, en hij droeg een pyjama met ongetwijfeld zelfgetekende palmbomen. Zijn snoet werd versierd door ontelbaar veel snorharen, en droeg een veel te grote bril. Hij stopte naast haar om uit te hijgen, zijn korte roze tong uit de mond. Deze excentrieke muis herkende ze uit duizenden.

"Wat is er gebeurd?"

"Geen tijd, geen tijd."

Door hetzelfde gat sprong een zwart beest, twee keer zo groot als Brilmuis. Met haar klauwen brak ze nog meer houten balken af, en haar dikke staart sloeg een nieuw gaat in het eekhoornhuis. Eenmaal binnen rolde ze zich op tot een balletje, en vloog een zijgang in. Daar kwam ze tot stilstand en viel op haar rug. Ze giechelde. Haar neus was niet meer dan een roze puntje, en haar snorharen kwamen niet verder dan haar wang. Puntige oren flipperden tussen hangen en rechtop staan, terwijl ze met haar nagels iets in de lucht tekende.

"Waarom hebben jullie in vredesnaam een kitten als huisdier?"

"Wij? Huisdier? Ik wilde net vragen waarom jij tikkertje speelt met iemand die je op wil eten."

"Zag het eruit alsof we tikkertje deden?"

"Naar mijn idee is dat het enige wat jullie muizen de hele dag doen, dus ja."

Urbano schrok wakker van de spinnende poes, en strompelde meteen naar haar toe.

"Verdorie, Emilia, wat had ik nou gezegd over in het hout krassen?"

Emilia stopte met bewegen en keek hem glazig aan.

"Oh, natuurlijk." Urbano keek om en zag tot zijn verbazing Brilmuis staan. "Zou jij het even voor me kunnen vertalen?"

Zijn bril viel van het gezicht. "Eh---natuurlijk. Natuurlijk ga ik even gezellig kletsen met diegene die me net nog wilde opvreten."

"Geloof me, ze doet je niks."

"Natuurlijk doet ze jou niks, jij bent reusachtig. Wij daarentegen---"

Iedereen in de woonkamer viel ineens naar links. Emmett rolde over de vloer en werd wakker toen hij tegen de muur botste. Een frisse wind vloog door het huis.

"Kan iemand de deur dichtdoen? Ik lig op de tocht," kraakte Emmett"s stem.

Tracie tilde hem hardhandig op, en wees een voor een alle grote gaten aan. Emmett knikte alsof hij het begreep. Hij wilde weer in bed gaan liggen, totdat hij stemmen hoorde. Drie mannen stonden dicht in de buurt naar elkaar te roepen.

"Stil," fluisterde Urbano, "niemand mag iets zeggen. Jij ook niet, Emilia."

Ze miauwde lichtjes en speelde met Urbano"s staart.

"De mensen mogen ons niet horen praten."

Enkele minuten stond iedereen als standbeelden in stilte in de woonkamer. De stemmen trokken weg, en ze durfden weer te ademen.

"Waar ben je bang voor? Mensen vinden eekhoorns schattig, het maakt niet uit als ze ons vinden," zei Tracie.

"Nee! Het is tegen de regels. Ik wil niet terug naar het tijdperk vóór het Verdrag van Vensala. En daarmee is het klaar, Tracie. Je blijft te allen tijde veilig binnen of bij mij, en je houdt je koest."

Tracie"s staart stond recht overeind, maar Brilmuis greep haar vast voordat ze iets stoms kon uithalen. "Geef hem even de tijd," fluisterde hij in haar oor.

"Of je het wilt of niet, Urbano, een andere tijd is aangebroken. We moeten een manier zien te vinden om te overleven in deze nieuwe situatie. We moeten ons aanpassen."

"Je hebt gelijk, laten we wat noten kraken."

"Nee, ik bedoel---" Tracie greep nu Brilmuis.

"Geef hem even de tijd," fluisterde ze.

Urbano liep naar een van de gaten. Hij had al een voet naar buiten gestoken toen hij een hand om zijn staart voelde krullen.

"Nee, niet dat gat! Die is niet veilig voor jullie, dan verdrink je. Net als die, die, en die. Oh, en als je daar uit gaat zien de mannen je." Brilmuis wees uiteindelijk alle gaten aan, en keek omhoog. "De enige veilige weg hieruit is via het plafond."

"Waarom zou het ook een keer meezitten?" Urbano gooide zijn kinderen op zijn rug, greep een uitstekende balk, en begon zijn tocht naar boven. Brilmuis was klein genoeg om tussen de balken door te springen, en stond binnen de kortste keren bovenaan. Hij keek naar beneden. Emilia keek hem met grote, glazige ogen aan, en stak haar voorpoot omhoog.

"Sorry, Emilia, je bent te zwaar, ik kan je niet omhoogtrekken."

"Ik wel!" Emmett liet een hand los, en stak het uit. Emilia greep het meteen vast. *Verdorie Emmett*, dacht Tracie.

Urbano kreunde. De balk die hij vasthield boog door en versplinterde in het midden. Hij greep snel een plank aan het plafond, maar die schoot los. Hij verloor alle houvast. Zijn andere hand tintelde onder het grote gewicht van de drie eekhoorns en de poes. Hij keek naar beneden. Hij keek naar boven. Zijn linkeroog trilde. De jeukende tinteling werd erger, hij kon het niet wegkrabben. Zijn hand verschoof tot het puntje van de balk. Tracie probeerde te helpen door zelf aan iets anders te hangen, maar kon niks vinden. Urbano moest loslaten; ze waren nu in vrije val.

Emilia miauwde luidruchtig en haar nagels schoten uit de poten. Ze gooide zichzelf omhoog en plantte haar nagels stevig in het plafond. Met een reusachtige zwaai trok ze alle eekhoorns door het gat heen. Zij vlogen enkele meters de lucht in, terwijl ze zelf met haar rug bovenop Brilmuis klapte. Niet veel later vielen alle eekhoorns daar weer bovenop. Brilmuis liet net zo"n gil ontsnappen als Tracie eerder vandaag hoorde, en zijn bril brak in tientallen stukjes.

Alle eekhoorns stonden op en fatsoeneerden zich. Emilia draaide zich slechts om, en likte Brilmuis.

"Wacht maar! Ik ben bevriend met de wolvenraad van Cras, ik zal ze vertellen over jou," probeerde hij door het gelebber heen te vertellen.
"En, oh oh oh, dan ben je nog niet ja--"

Emilia legde nu haar hele hoofd op het zijne, en hij zag geen hand voor ogen meer. Hij voelde zijn handen---of ogen---ook niet meer.

"Ziet er gezellig uit Brilmuis," zei Tracie, terwijl ze langsliep en knipoogde. Ze liep naar de rand van het dak, en zag een lange, steile glijbaan. Ze ging erop zitten en liet zich glijden. Een windvlaag volgde, en ze moest haar strikje stevig vasthouden. Voor ze het wist stond ze op een grote witte oppervlakte, met om de zoveel tijd een zwarte rechthoek die er scheef bovenuit stak. Ze liep er overheen; het deukte een beetje in.

Achter zich hoorde ze een harde plof. Urbano was ook hier beland. Toen hij over de oppervlakte sprong---zijn zware staart achter zich aan sleurend---klonk opeens muziek. *Dat zijn de noten uit onze slaapmelodie*, dacht Tracie, en ze lachte.

"Maar ... hier komen de hazel-noten vandaan!"

"Ja. Als ik het me goed herinner, noemt men dit een ..." Brilmuis bladerde door een klein boekje dat hij uit het niets tevoorschijn had gehaald. "Ah, piano!"

Emmett zat inmiddels bij Emilia op de rug, en samen namen ze de glijbaan. Ze kwamen hard terecht op de toetsen en produceerden zo hun eigen korte compositie.

"Stil!" Urbano en Brilmuis drukten tegelijkertijd driftig de vinger tegen de mond.

"Wat gaat er met deze Piano gebeuren? Gaat hij naar een nieuwe eigenaar?"

"Ik ben bang van niet. De eigenaar klaagde over dat sommige toetsen het nooit goed deden. Deze piano gaat naar de sloop."

"Wat? Dat kan niet! Het is ons huis. Weet je het zeker?"

"Zo zeker als iemand kan zijn."

"Hoe lang totdat ze hem gaan slopen?"

"Een dag of twee. Deze zee is niet zo groot."