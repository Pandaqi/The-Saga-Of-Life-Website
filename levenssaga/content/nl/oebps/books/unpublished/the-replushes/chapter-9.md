---
title: "9. Een eigen land, een plek onder de boom"
weight: 9
---

Deze sprong voelde anders. Niet omdat de poortwachters stonden
te apegapen naar de pluiswolk. Ook niet omdat enkele paarden met
hooikoorts niesten, of omdat ze rakelings de houten buizen van de poort
ontweken.

Ze gingen omlaag, uit zichzelf. Ze hoefden hun armen niet te
wapperen. Ze hoefden niet bovenop elkaar te zitten of iets zwaars vast
te houden. Ze vlogen als een veertje langs de apen, passeerden de poort, en zagen de weg naar vrijheid.

Totdat de zwaartekracht won van hun vliegsnelheid. Als een raket stortten ze omlaag, recht voor de apen.

De wachters sprongen er meteen op af. Ze probeerden het pluisje tussen
hun harige handen te klappen. Ze sloegen scheerlings langs de pluisjes,
maar hoe vaak ze ook grepen, nooit kregen ze hen te pakken. Elke slag
zorgde juist voor een kleine luchtverplaatsing, waardoor het pluiswolkje
weer een andere richting koos. De bruine apenhanden leken het
pluisje als een omgekeerde magneet af te stoten.

Na de laatste vangpoging van de Apra vlogen de pluisjes van het pad af.
Pevy trappelde wild om de hoofdweg terug te vinden. Hij was
niet succesvol. In plaats daarvan scheerden ze kaarsrecht richting de
bloemen en knalden door de bovenste laag aarde.

Het was de omgekeerde wereld. In plaats van vrij door de lucht zweven,
zaten ze onder de grond klemvast. Iedereen had zijn eigen ondergrondse
bubbel: ze konden elkaar niet meer zien of aanraken. Boven zich hoorde
Isi dof de apen kletsen over het mysterieuze pluisje. Daarna volgde het
gestamp van paardenhoeven.

"Dag Lapin," riep de tweeling treurig omhoog. Er klonk meteen gehinnik,
al wisten ze niet of dat een antwoord op hen was.

"Och, kindertjes van me, zijn jullie gewond?"

"Nee mam, dit was supergaaf! Dit moeten we vaker doen," zong de drieling
in koor.

"Lissy is nog steeds bij mij," zei Pevy, "ze verloor haar hik toen we
omlaag zoefden. Ze slaapt."

"Waarom mochten we niet bij onze vriend Lapin blijven?" De tweeling
klonk nog steeds bedroefd.

"Pff, *vriend*, hij heeft mijn goud---"

"Misschien, schatjes, misschien komen we hem ooit weer tegen. Maar je
zag dat de apen ons hier liever niet hebben. Lapin is het tweede wezen dat aardig was tegen ons. Het zou niet vriendelijk zijn hem óók in gevaar te brengen."

"Wat maakt het uit? Help mij omhoogklimmen! We moeten onstnappen uit deze modderige grond!"

"Nee Pevy, laat het nou maar. We zijn moe. Koud. We komen later wel naar boven."

"En je belofte aan Eeris dan?"

"Precies. Ik kom pas boven als ik het antwoord heb."

Isi hoorde gesnurk. Zelf ging ze ook comfortabel liggen. "Slaap lekker allemaal."

Nu ze eindelijk in veiligheid waren, viel slaap als een warme deken over
iedereen heen. Regelmatig draafden paarden bovenlangs, of maakten apen
na een hoge sprong een harde landing, maar dat klonk voor de pluisjes
slechts alsof het 's avonds op het dak regende.

In het Apenrijk was de zwaartekracht nóg sterker, en de kou een stuk minder. Het voelde alsof alles goed was hier.

Het duurde niet lang voordat ook zij dromenland bezocht. *Zo moe, zoveel gevaar ontweken, dat deze droom véél langer duurde dan één avond ...*

In haar slaap verloor ze soms een pluisje. Deze nestelde zich in de
grond en groeide langzaam uit tot een plantje. Het duurde maanden
voordat deze boven de grond kwam, maar toen het gebeurde stonden alle
apen versteld van de prachtige witte, bolle bloem.

Isi werd wakker van het lawaai en klom naar boven. Daar zag ze haar
hele gezin. Ze knuffelde iedereen en sprong bij Pevy op de rug. Samen
bekeken ze de bloemen die ze hadden gemaakt. Eindelijk voelden ze
zich thuis, eindelijk voelden ze zich vrij. 

Het allerbelangrijkste: ze behoorden weer tot de stoere wezens. 

De apen waren het voorval met het pluisje namelijk allang vergeten en zagen de nieuwe bloemen als een mooie toevoeging. Sommige plukten er eentje en namen hem mee naar huis. 

Ze doopten het *de paardenbloem*, ter ere van lieve Lapin, en het verspreidde door het rijk als onkruid.

De tweeling schopte meteen rotzooi, en de drieling ging met een acrobatische sprong bijna buiten de poort, maar hun ouders waren deze keer duidelijk en eensgezind: "je houdt je aan de paar regels van het Apenrijk, want daarvoor krijgen we veel terug: vrijheid, een warme plek, eten ... en vrienden." 

De feestelijkheden werden onderbroken door een giraffe die wild over de
hoofdweg rende.

"Het is gebeurd! Snel---hé---wacht eens even,
had ik jullie niet op pad gestuurd om de boosdoener te vinden?"

Eeris keek boos naar Isi. Kijkend naar hun paardenbloemen, viel het laatste kwartje.

"Ja! En ik heb de boosdoener gevonden."

"... zijn het de apen?"

Nu keken alle apen boos naar Eeris.

"Nee. Kijk eens om u heen. Waarom is het hier nog warm, maar buiten dit
rijk ijskoud? Wat hebben ze hier niet en daarbuiten wel?"

"... armbanden? Stop eens met die raadsels, geef gewoon het antwoord."

"Mos! Mos kan op stenen groeien, omdat het kan leven van stofjes op de
stenen. Maar daardoor maken ze de stenen kapot. Stukjes steen breken af
en binden zich vast aan de koolstofdioxide in de lucht. En, zoals we
allemaal weten, minder koolstofdioxide betekent minder warmte."

"Hoe bedoel je *ze binden zich vast*?" zei Pevy.

"De stukjes steen en de koolstofdioxide zijn puzzelstukjes die in elkaar
passen. Maar als ze eenmaal aan elkaar zitten, zijn ze iets _anders_ geworden."

Alle apen wilden slim overkomen en knikten snel. Eeris begreep, met al
haar plantenkennis, wél wat ze zei.

"En de zuurstof dan? Die uit het water verdwijnt?"

"Hetzelfde idee. Een stofje komt los van de stenen. Algen in het
water vinden dat stofje heel lekker. Daardoor groeien ze enorm en maken
alle zuurstof op."

"Je bent geweldig! Apen, stuur iedereen eropuit om zoveel mogelijk mos op te ruimen." Eeris liet haar hoofd naar de grond vallen en gaf Isi haar karakteristieke neusbump. "Als beloning mag jouw soort plaatsnemen bij de apenvergadering. Ik benoem jou tot Eerste Paardenbloem."

"Mag mijn man ook mee? We werken het beste samen. Daarnaast is hij
geobsedeerd met _regels_."

"Laten we niet vergeten," zei Pevy snel, "dat ik het mos vanaf het begin al niet vertrouwde."

"Natuurlijk." Eeris stapte dichterbij en fluisterde: "Zolang hij maar niet
weer goden gaat beledigen."

Die avond vond, net als elke avond, een vergadering plaats. Iedere groep
wezens in het apenrijk mocht rond de lage houten tafel zitten en meepraten. Vroeger waren vergaderingen in
de bomen, maar daar hadden paarden wat moeite mee.

In totaal zaten tien wezens in de raad, maar het halve apenrijk luisterde mee. Rond de tafel
zweefden ook vele vuurvliegjes om het geheel te belichten. *Die dikke
apenhuid kan vast goed tegen de bulten*, dacht Isi. *Of zij zijn
gek geworden.*

"Apenheer, op onze reis hiernaartoe kwamen we langs ene Lasso. Hij heeft ons eten en onderdak gegeven. Hij heeft fouten gemaakt, maar ik geloof dat hij goed is en hier in het rijk hoort te wonen."

"Wij zijn bekend met de daden van Lasso, Eerste Paardenbloem. Je hoeft niet zo verbaasd te kijken, wij zijn niet voor niets het meest machtige volk."

Eeris leunde opzij en fluisterde in haar oor: "Ik gaf hen elke dag nieuws uit de Namenoorlog, maar nee hoor, ze doen alsof ze het zelf wisten."

"En juist daarom accepteren wij je vraag. Zolang Lasso maar weet dat hij dan nooit meer weg mag. Bent u tevreden met dit antwoord?"

"Jazeker, Apenheer."

Diezelfde avond zagen de pluisjes voor het eerst een gevleugeld wezen op deze planeet. Van afstand zagen ze hoe een machtige vogel met de Apenheer sprak en hun uitnodiging voor Lasso meenam naar de ijskoude lucht. Onder een wervelwind van blaadjes vertrok Cosmo, de meest indrukwekkende god van allemaal.