---
title: "Allemaal afgewezen"
weight: 4
---

"Nou wordt het helemaal mooi! Heb je ook nog onze tweeling ontvoerd?"

Pevy stormde terug.

"Hé, stoere vent, hou eens op met schreeuwen. Ik ben godin van de
natuur, ik voel het wanneer dingen gebeuren in dit woud. Toevallig voel
ik twee pluisjes een stuk verderop, racend tussen hoge bomen. Geef
antwoord---accepteren jullie mijn voorstel?"

Isi pakte haar man vast voordat hij iets stoms deed. "Ja. Wij gaan voor jou uitzoeken wat er aan de hand is, als jij alles vertelt."

Ze stak haar poot uit om handen te schudden, tot ze besefte dat een
giraffe dat niet lukte. Ze klapte maar in haar pootjes.

"Bella heeft de beslissing genomen jullie planeet
te vernietigen. Jullie denken nu misschien dat ze de meest vreselijke
godin ter wereld is, maar dat is niet waar. Ze is heel slim en
lief. Het duurde _jarenlang_ om de beslissing te maken en uit te voeren."

"Dingen vernietigen is *nooit* een wijze keuze," zei Pevy, het wezen dat er op dit moment het meeste uitzag alsof hij iets wilde vernietigen.

"Misschien, schat, moet je haar niet onderbreken. Geef haar even de
vrijheid om het verhaal te vertellen."

"Zoals jullie weten was het leven op Pluiso heel fijn. Er waren geen
vijanden, iedereen was zacht en lief, en de planeet was klein en knus.
We dachten dat het een groot succes was. Jullie waren dichtbij genoeg om te voelen hoeveel levenskracht van jullie afkwam. 

Maar, het was zó fijn op Pluiso, dat het overvol raakte.
Jullie hadden geluk: jullie hadden nog een huis en achtertuin. De meeste
Pluisa's hadden nauwelijks grond om op te staan!"

"Eigen schuld dikke bult. Had onze buurman maar geen vierentwintig
kinderen moeten---"

"Ssst. Het was ieders schuld, ook die van ons, de goden. Uiteindelijk
ontstond zoveel ruzie en vijandigheid, dat alle levenskracht verdween.
Sterker nog, jullie planeet trok levenskracht bij ons vandaan! Als het
nog langer zo doorging, zou al het leven hier stoppen.
Ze noemen dit tijdperk de *Eerste Stappen*---het zou jammer zijn als het
ook meteen de laatste stappen waren. Bella had geen keus. Ze liet mijn
broers meteorieten op jullie afsturen."

"Dus dáár kwamen de explosies vandaan."

"Ik mocht jullie niet redden. Volgens Bella hadden jullie geen plaats
hier, niet op deze wereld. Maar ik heb het toch gedaan. Ik heb mijn
broer Darus regelmatig gevraagd meteorieten te laten stoppen zodat jullie
erop konden springen. Bijna alle Pluisa's zijn veilig en wel
terechtgekomen op andere planeten."

"Dus ... je bedoelt ... dat hier ook andere Pluisa's wonen?" 

*Soms is het verdrietig om deze verhalen te vertellen, dat zal ik verklappen, beste lezer. Want de vreugde die Isi voelt is natuurlijk misplaatst. Als de Pluisa's zo snel voortplanten dat hun eigen planeet overvol raakte, zullen ze dat overal opnieuw doen ...*

*Maar misschien. Misschien is dit dé planeet waar het anders is. Laten we kijken.*

"Ja. Veel zijn hierheen gekomen, omdat dit vanzelfsprekend de leukste planeet is. We hebben water, en mooie zomers, en lieve goden die echt om je geven, en ... nouja, ik had alleen niet verwacht dat de pluisjes zouden gaan zweven."

"Oh maar dat kan ik uitleggen!" Isi vloog alsof
ze op een skippybal zat. "De zwaartekracht is hier zwakker dan op
Pluiso. Dus we worden minder hard naar de planeet getrokken. En
zijn we zó licht dat de wind ons mee kan nemen."

Eeris lachte en duwde haar neus tegen Isi. Het was haar manier van een
schouderklopje geven.

"Jij zou het goed kunnen vinden met Cosmo. Die houdt maar niet op over
hoe belangrijk zwaartekracht is. Daarover gesproken, een paar van de
goden zijn al lang niet meer gezien."

"Denk je dat zij achter die problemen zitten?"

"Ben je nou een god aan het beschuldigen?"

"Nee, nee, ik zou niet durven." Pevy was weer gekalmeerd en deed zijn
best om netjes te praten. "Waarnaar moeten we zoeken, oh beste giraffe?"

"Gulvi, een prachtige dolfijn. Hij moet toch weten wat er met het water
aan de hand is en waarom het steeds meer verandertin ijs. Maar hij is al maanden niet bij onze vergaderingen geweest."

"Heb je al in de zee gezocht?"

"Ja, duuuuh, natuurlijk! Maar er lopen honderden rivieren door dit woud, hij kan
overal zijn. Ga nu snel, de tweeling is al honderd hele
boomlengtes vooruitgevlogen. En ik wil slapen."

"Slapen!" Iedereen keek naar Lissy die op Eeris' nek plaatsam en meteen sliep.

"Haar eerste woordje! Haar eerste woordje!" 

Isi klapte in haar handen. Pevy vloog naar Lissy en gaf haar een kusje. "Kom, je kunt hier niet blijven slapen. We moeten de tweeling vinden."

"Aaaw, kan ze niet hier blijven liggen? Dan halen we de tweeling en
komen meteen terug."

"Het spijt me," zei Eeris, "maar een beetje afstand
tussen de goden en hun onderdanen lijkt me verstandig. Jullie mogen me altijd
opzoeken. Overdag. Op een normaal tijdstip. Hoewel ik dus niet altijd hier ben."

Ze hupste terug op haar troon. Alle pluisjes zwaaiden haar uit, terwijl ze 
terug naar het Groene Pad vlogen, Lissy weer vastgebonden op Pevy's
rug.

Zonder het licht van de troon zagen ze geen hand voor ogen. Soms
verscheen een zeldzame lichtbruine boom, maar verder was alles zwart. En hoe verder ze van Eeris zweefden, hoe meer de kou en honger terugkeerden.

De grond was bezaaid met mos dat zó hoog groeide dat alle slapende
beesten onzichtbaar waren. Maar Isi kon ze wel horen. Het zachte geruis
van de wind die langs blaadjes waaide. De insecten waggelend op hun
takken, droge bladeren meeslepend op hun rug.

Om de zoveel tijd klonk een snurkgeluid. Soms van een diep in
slaap verzonken beest, soms de lage grom van iemand die juist
wakker werd. Zelfs de drieling was gestopt met stuntelen.
Pevy hoefde je het niet eens te vragen: zijn tong hing naar buiten,
zijn ogen halfdicht. 

Alles sliep, en dat had ze graag.

Hoewel---niet *iedereen* sliep. In de verte verschenen twee donkerblauwe
ogen, als gloeilampen die ontbrandden. Ze stormden op Isi af. Ze
knipperden niet, ze keken niet weg, en ze leken zelfs te verdubbelen tot
vier ogen. *Dat is de laatste druppel, ik ben wél gek aan het worden.*

Pevy maakte zich zo breed mogelijk en
bereidde zich voor om iemand te slaan. "Blijf daar! Pas maar op, ik---"

"Maar ... we hebben een slaapplek gevonden?"

De tweelingpluisjes cirkelden grijnzend rond hun ouders.

"Belachelijk! Hoe vaak moet ik het nog zeggen? Jullie moeten naar ons luisteren. Jullie hadden wel ... wel ... kunnen worden
opgegeten! Wie weet wat hier allemaal rondvliegt! Isi, zeg er iets van."

"Ja! Pevy was enorm bezorgd. Maar er zijn geen vogels. En ik ben trots!"

"Wat?" Pevy keek fronsend naar zijn vrouw. "Hoe kun je nou trots zijn
dat je kinderen niet luisteren?"

"Ze hebben een slaapplek voor ons gevonden!" Isi zweefde naar de
tweeling en knuffelde ze allebei. "Waar is die plek?"

"Bij de witte straal."

"Welke witte straal? Ik zie alleen maar zwart, zwart, bruin, zwart ...
overal zwart," zei Isi, terwijl ze driftig om haar heen wees. De
tweeling reageerde door tegelijkertijd schuin naar achter te wijzen.

"Verscholen achter de bomen. We dachten eerst dat het van de maan
kwam, maar van dichtbij zagen we dat het bestond uit veertjes. Ik weet
niet of we allemaal passen, maar---"

De tweeling bleef door elkaar heen praten, maar de rest vertrok al met
grote spoed naar de aangewezen plek.

Nog geen minuut later keken ze met open mond naar de zachte streep van
wit licht. In een kring vlogen ze rond het begin van de straal. Hij werd
van boven naar beneden steeds kleiner en eindigde in een hut. Deze was
een halve boomlengte onder de pluisjes vastgemaakt aan de boom.

Het houten hutje had een rond dak van dikke takken, met bovenop de
grootste bladeren van het woud. Aan de rand zat een klein gat dat het
meeste weg had van een schoorsteen---daaruit ontsprong de witte straal.

Het grootste deel van het huisje was dichtgetimmerd. Je kon zien dat er
vroeger ramen in hadden gezeten, maar nu was er slechts een voordeur die
met moeite open zou kunnen. De donkerbruine, bolle deurknop leek in geen
tijden aangeraakt.

De tweeling vloog vooruit en inspecteerde het dak, maar deinsde terug
toen vanuit het huisje lawaai klonk. De drieling maakte vliegensvlug --
maar muisstil---een rondje om het hutje. Pevy trok iedereen aan hun
lange haren terug.

Het was weer stil. Pevy kwam dichterbij en waagde een blik naar binnen. Een lange witte sliert begon als een klein puntje, maar werd
steeds breder. Zijn ogen volgden het harige tapijt, totdat
een bruine stok ernaast verscheen en de hoogte in ging, om te eindigen in een krul, met daarop een hand.

Niet zomaar een hand---het kleine bolletje van een Pluisa!

Hij dook bijna enthousiast het huisje in. In een
schommelstoel zat een oude Pluisa met grote bril en stoffige baard. Hij
ondersteunde zichzelf met zijn wandelstok; zijn andere hand droeg een
groot boek.

De Pluisa las aandachtig en keek niet op. Hij merkte niet dat Pevy de
rest erbij haalde en inmiddels acht pluisjes op zijn bijzonder stevige
schoorsteen balanceerden. Lissy kon eindelijk naar binnen kijken en
sprong van vreugde op en neer.

Ze gleed weg. Gladde blaadjes schoven van het dak en vlogen zoemend de
lucht in.

Dit hoorde de bejaarde Pluisa wél. Hij hoefde niet lang te zoeken
waar het vandaan kwam. Hij stond op uit zijn
stoel en nam twee wandelstokken als zwaarden in zijn handen.

"Scheer je weg! Ik heb geen beesten uitgenodigd! Ik wil geen bezoekers!
Gister niet, vandaag niet, nooit niet."

"We zijn net als u. We zoeken een warme slaapplek."

"Dat maakt mij niks uit. Wie je ook bent, wat je ook doet, dit is mijn
huis en ik heb geen ruimte voor ongenode gasten. Al zou er een tijger
achter jullie aan zitten. Dan
had je zelf een huisje moeten bouwen!"

"Nou gaat u te ver! Een Pluisa helpt een andere Pluisa! Ik zal dit huis winnen met brute kracht als u niet
meewerkt!" Pevy warmde zich op en trok naar binnen. Isi keek
bezorgd toe. *Daar gaan we weer*.

"Oh ja? Ik ben twaalfvoudig kampioen in drie verschillende vechtsporten.
En ik lees net een boek over boksen. Ik weet dat ze op Pluiso
niet veel leren over je verstand gebruiken, maar als ik jou was zou ik
inzien dat je geen schijn van kans hebt."

Hij knikte subtiel richting zijn twee stokken. Pevy luisterde al niet
meer en vloog door. De bejaarde Pluisa had andere gedachten. Hij
pakte een ronde steen van de vloer en slingerde die naar Pevy.

Pevy greep de rand van de schoorsteen en dook ternauwernood weg. Isi had
de rest van het gezin allang verzameld.

"Het heeft geen zin, we moeten verder zoeken."

Dat zoeken duurde niet lang. De tweeling vond---ondanks
tegenstribbelende Pevy---een tweede witte straal dichtbij.

"Je moet je leren beheersen," siste Isi. "Als je het niet voor mij doet,
doe het dan voor de kinderen. We kunnen niet nog langer in deze vrieskou
ronddolen."

Pevy gromde en hield de tweeling nauwlettend in de gaten.

Deze tweede straal was dunner en grijzer, maar de veren bleven even
zacht. Wederom kwam het uit op een half ingestorte boomhut. Deze keer
had het twee identieke schoorstenen en een kleine ladder aan de
zijkant.

De groep naderde de woning voorzichtig. Bang weer een Pluisa
aan te treffen die nogal snel op de teentjes was getrapt. Het bleef stil. De hut gaf geen teken van leven, en dorre bladeren op
het dak maakten het verlaten uiterlijk af.

Pevy schaarde zijn kroost achter zich. Hij stak langzaam zijn gespierde
armpje uit, alsof hij wilde voelen of een kraan koud of warm
is.

"Klop deze keer aan," fluisterde Isi in zijn oor.

Zo zacht mogelijk bewoog hij zijn hand naar voren, bang het gammele stuk hout kapot te slaan.

Tot kloppen kwam het niet. Ze hoorden voetstappen en vlak naast de deur
opende een verborgen raampje. Een vergrijsde Pluisa stak zijn hoofd
naar buiten en gooide verveeld dennenappels naar Pevy, die in de buik werd geraakt. De
kinderen lachten. Isi dook erachteraan en kalmeerde haar rood aanzwellende man.

"Wat moet je? Eten? Een slaapplek? Een verhaaltje voor het slapengaan."
Hij pauzeerde. Isi dacht dat ze nu rustig de situatie kon uitleggen,
maar toen ze haar mond opentrok ratelde hij weer door.

"Ik heb genoeg van jullie soort gezien. Altijd maar denken dat jullie alles kunnen maken. Nou, ik zeg je, nee!
Ik heb hard gewerkt voor dit hutje. Ik heb mijn hele leven hard gewerkt
en ben nooit geholpen. Lekker puh, dikke smuh. En nu wegwezen,
voordat ik mijn hele voorraad dennenappels tegen jullie glazige
gezichtjes verspil!"

Pevy hoorde het aan en schudde zijn hoofd. *Zal ik de man vertellen dat
zijn boom oud is en op instorten staat*, vroeg Isi haarzelf af. *Nah, had
hij maar aardiger moeten zijn*.

Het leek een lange nacht te worden. Terwijl boven hen het raam
dichtsloeg, bekeek ze Pevy's verwondingen---een paar afgesneden haartjes, niets meer. Ze keek omhoog en zag aan de onderkant van het hutje ook
een raam. De inwoner gooide deze met nóg meer
overtuiging open.

"En jullie kunnen ook niet *onder* mijn hut overnachten!"

Wat gekuch en gespuug later verdween hij weer. Ze maakten dat ze
wegkwamen. De tweeling wilde opnieuw wegglippen, maar Isi greep hen
stevig beet.

"Jullie vader heeft wel gelijk. Hij heeft het al zwaar zat, blijf maar bij ons. Als er nog meer stralen zijn, vinden we ze
samen. Weet je wat we doen? We zoeken de meest witte, meest glanzende
straal. Dat moet vast een aardige Pluisa zijn."

"Waarom zijn ze zo gemeen? Wij doen toch niks verkeerd?"

"Nee, jullie doen niks verkeerd. Ik weet het ook niet. Er is hier iets gebeurd dat wij niet weten. Ik weet niet of dat geluk of pech is."

Nu ze wisten wat ze zochten, kwamen ze overal en nergens diezelfde
karakteristieke boomhutjes tegen. Geen enkele straal was nog mooi en
zuiver. Alle Pluisa's in dit gebied leken aan het eind van hun leven, en
blijkbaar ook aan het eind van hun aardigheid.

Ze zochten lange tijd, totdat ze op de Hoge Heuvels een ander soort
bomen tegenkwamen. Hoger, ouder, bijna gloeiend in het maanlicht. In de
top van een van de bomen zat een goed onderhouden hut, groter dan alle
andere bij elkaar. Ze hielden halt tegen de bruin begroeide boomstronk.

"Zullen we het proberen?"

"Wat kan er misgaan? Volgens mij had die andere Pluisa alle dennenappels
van het woud al gegooid."

Ineens vlogen ze weer omhoog, sneller en sneller. De hut trok hen aan
als een magneet. Ze dachten spontaan
hoogtevrees te hebben, en van deze hoogte zagen ze zelfs nog die allereerste straal. Ze keken lange tijd naar de krimpende bomen onder hen, totdat ze hun hoofd stootten.

De klap galmde door het hele woud en was dus zeker te horen door wie
dan ook in deze hoffelijke hut woonde. Boven hen klonken voetstappen,
terwijl elk pluisje langzaam draaide en plat tegen de houten vloer
drukte. Als de hut zojuist een magneet was, dan was het nu een
supermagneet.

De vloer opende onder zacht geratel en het gezin vloog naar
binnen. Door de kamer verspreid stonden vier omgekeerde glazen met
daarin een vuurvliegje. Het licht zorgde meteen voor een warme
sfeer. De vloer sloot zich weer, en een diepe, luide stem klonk van alle
richtingen.

"Gegroet vreemdeling! Welkom in Pluisa Paradijs! Op welke naam heeft u
gereserveerd?"