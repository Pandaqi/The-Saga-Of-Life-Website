---
title: "8. Het Apenrijk"
weight: 8
---

Alle paarden stonden meteen fier rechtop. Ze keken strak voor zich uit, alsof ze het volkslied gingen
zingen. Hier en daar klonk geritsel. Isi zag niks. Het geritsel
versterkte en het waaide steeds harder. Over de hele heide zag ze
plantentoppen alle kanten op wuiven, alsof ze eindeloos naar elkaar
zwaaiden. Hier en daar verscheen een vage schaduw, om net zo snel weer
te verdwijnen.

Het geluid verplaatste zich tot achter de kudde en alle paarden
keken verschrikt om. Een knal aan de andere kant zorgde dat iedereen
weer met de lange neus dezelfde kant op stond.

Een bedekt bataljon adellijke apen was verschenen. Ze tilden hun
schilden op en maakten synchroon een buiging. 

*Je denkt nu misschien dat ze daar trots overeind staan, als de voorloper van mensen, maar niets is minder waar. Deze apen kruipen nog op handen en voeten, te zwak om op twee benen te staan. En soms, heel soms, zou ik willen dat het altijd zo was gebleven.*

Alle ogen gleden vanaf de zijkant van de rij naar een opvallende aap in het midden. Hij had de
langste stok en droeg de meeste armbanden.

Elke armband had een bepaalde kleur, grootte en materiaal, en liet zien
dat de aap een bepaalde prestatie had volbracht. Daar bovenop hadden de
meeste armbanden speciale eigenschappen. Zo bleef je met de bruine aan
bomen vastplakken en werkte de rode armband als spiegel.

"In de naam van *Elia*, *Dirina*, *Zepo* en de afkomstige apengoden,
groet Apra u, uw metgezellen, en uw naasten in ons apenrijk. Zolang u
onze gastvrijheid niet schendt, zullen wij u niet vermoorden." De
Apenheer lachte. "Dat was een grap. Dat doen we natuurlijk niet."

Alle apen riepen een vredeskreet. Ze stampten met hun stokken de grond
plat en draaiden onder ritmische drum weg. Tussen hen in ontstond een
pad. De heer gebaarde de paarden te volgen.

"Willen jullie mee?" vroeg Lapin. Pevy stond inmiddels op het verste
puntje van de neus, want alleen daar kon Lapin hem zien.

"Ik ... weet het niet. Is het verstandig? Kunnen we bij jou blijven?"

"Ehm ik ken jullie pas net. Je moet het vragen aan de Apenheer, maar ik denk dat hij _nee_ zegt. Ze zijn groot geworden door zorgvuldig hun vrienden te kiezen."

"En ... wat nou als we jou betalen?" vroeg Pevy aarzelend. Isi keek
verbaasd naar de stapel muntstukken die Pevy uit de kleine vaas trok.

"Ze kennen het idee van betalen niet in deze wereld, pap," fluisterde
de tweeling.

"Ik---" Pevy zocht de juiste woorden, maar voor zijn vrouw was het al
duidelijk.

"Jij smeerlap! Jij hebt van Lasso gejat!" Isi gaf hem op volle kracht een klap in het gezicht, maar hij verroerde geen haartje.

"Denk na! Hoe komt hij aan dat goud? Waarom is hij zo
rijk, maar leeft afgezonderd en alleen in een houten hutje? Waarom stoppen bij de politie als de Namenoorlog al is opgelost?"

"Oh, deze weet ik, hij is met pensioen," lachte Lapin.

"Het is geen raadsel."

"Oh. Jammer. Het zou een goed raadsel zijn geweest. Misschien kunnen
jullie nog wat leren van de paarden."

Pevy sloeg zijn bolle handje voor zijn ogen. "Hij heeft het gedaan! Lasso heeft de vos vermoord en vervolgens zijn rijkdom gejat."

Isi schrok van deze ernstige beschuldiging en gaf Pevy een harde duw.
"Waar is je bewijs?"

"Lapin," zei Pevy voorzichtig, "is er ooit een Gigant omgevallen?"

"Volgens mij niet, daarom heten ze Giganten: te groot om van te winnen." Maar wie heeft er een vos vermoord? Of is dit weer een van jullie raadsels?" Lapin was zijn broeders uit het oog verloren en focuste op het gesprek.

"De man waarvan deze goudstukken zijn."

"Had dat gezegd! Maar natuurlijk steel ik graag goud van
iemand die zo'n puur beest als een vos vermoordt." Hij liet Pevy de vaas aan zijn vacht vastknopen.

"Dus je brengt ons erheen?"

"Ho, wacht, stil, rustig, dat zei ik niet. Je blijft een dief. Al weet ik niet wat je moet met brokken goud, je kan het niet eten toch?" Pevy was met stomheid geslagen en gooide zijn handen in de lucht. 

Hij keek Isi radeloos aan. "Zolang we elkaar maar hebben," zei ze, zijn hand grijpend.

"Ja, dat weet ik, maar een warm dak boven ons hoofd is ook belangrijk. Ik
probeer ons allemaal te helpen," zei Pevy.

"Ik weet het. Jij helpt ons op jouw manier en ik help ons op mijn
manier. Samen weten we vast een mooie toekomst voor onze kinderen op te
bouwen."

Lapin keek voor het eerst in lange tijd vooruit en grinnikte luid. Aan
de overkant stond ineens een oerwoud van hoge bomen. Eeris had de Apra
als cadeau een onzichtbare poort gegeven, en pas nu de apen de paarden
vertrouwden werd hij zichtbaar.

Vrolijk renden de paarden naar de poort, het gestamp van hoeven nog
luider dan de apendrum, flarden modder en planten als een orkaan om hen heen. Van een afstand leek het alsof honderden hobbelpaarden op een
grasmaaier door de heide werden geduwd.

Zelfs de Apenheer had moeite hen voor te blijven. Hij wilde het
enthousiasme niet afremmen en rende op vier poten alsof zijn leven ervan af hing. Dat was ook eigenlijk wel zo, want honderden paarden over je heen krijgen is geen pretje.

Lapin kon zich niet inhouden en rende er spontaan achteraan. Hij was
zijn medereizigers vergeten. Pevy sprong terug in Lapin's manen, bij
zijn gezin. Iedereen zat als één bol pluis op elkaar, tegelijkertijd
bang en benieuwd.

"We gaan hoe dan ook in het apenrijk belanden,"
zei Pevy tegen zijn gezin, alsof het een uitje naar de dierentuin was.

"Verstop je in de dikste manen," zei Isi. Samen met Pevy stak ze haar
hoofd omhoog om te zien wat gaande was. Ze trok eten van hoge
maïsplanten langs het pad en gaf het aan de kinderen. *Als ze te eten
hebben houden ze tenminste hun mond.*

De poort scheen in de mooie avondzon. Hij was gebouwd uit
houten verticale balken, met onderaan een nog dikkere horizontale balk
voor stevigheid. De bovenkant van de poort vormde een ark, en de
balkuiteindes waren geslepen tot scherpe punten. Aan beide zijkanten
hielden lage stenen torens het geheel omhoog. Daarbovenop zaten de
apenbewakers.

In het midden hing een grote metalen ketting die---als je de techniek
wist---vliegensvlug kon openen en sluiten. Aan de linkertoren hing een
plakkaat met daarop de datum van de bouw. De poort stond er al meer dan
duizend jaar, en toch was niet meer dan een handjevol schrammetjes te
zien.

De dravende horde paarden werd een wijde rij. De bewakers
controleerden hen stuk voor stuk om iedereen een eigen woonplek te geven.
Paarden met ziektes werden behandeld. Paarden die onbekende
planten, wezens of bacteriën met zich meenamen werden grondig schoongemaakt. 

Vooral dat laatste wakkerde grote zorgen aan bij de Pluisa's.

Beide poortwachters stapten van hun toren af en liepen op vier poten
naar Lapin. Ze keken streng en lieten nadrukkelijk hun spierballen zien.
Ineens klonk het geluid van slaande klokken. De wachters draaiden om.
Ze klommen in de dichtstbijzijnde boom en slingerden weg.

Een ander tweetal apen was gestuurd om de dienst over te nemen. Pevy
greep Isi vast en wees naar de onbeveiligde poort.

"Nu is onze kans! Nu glippen we door de poort!"

"Doe niet zo mal. Denk je dat ze ons niet zien? Dat zijn blijkbaar de
beste krijgers ter wereld, ze zien het echt wel als *iets*
door de poort glipt. We kunnen de situatie vast netjes uitleggen."

"Nee, vertrouw me, deze ene keer is gezellig kletsen niet de oplossing.
Als we bij elkaar blijven, en perfect stil zweven, denken ze dat we een
stofwolkje zijn."

Lapin hoorde het gesmoezel. Zo stil als hij kon hinniken bromde hij
tegen hen in.

"Stil! Ik wil niet betrapt worden met jullie. Óf jullie gaan nu van mij
af, óf jullie zorgen maar dat je niet wordt gezien, gehoord, of
gesnuffeld!" Hij draaide terug naar de poort en zette een vrolijke
grijns op richting de nieuwe bewakers.

"Doen of niet?" Isi twijfelde. Dat deed ze veel en daarom moest Pevy de
knoop doorhakken. Totdat een hoofdje omhoog popte uit de zee van witte
haren.

"Lissy heeft de hik," fluisterde de drieling, "het gaat steeds harder!"

De nieuwe bewakers arriveerden bijna bij hun post. Hun kans was bijna
verkeken. Isi hoorde het stompen van de stok en zag in haar ooghoek de
andere paarden ongeduldig springen. Ze hoorde het kraken van de half
openstaande poort, voelde hoe Lapin trilde om iedereen van zich af te
schudden.

"Het is nu of nooit, een sprong in het diepe." Pevy wilde roepen, maar
bedacht zich net op tijd.

Lissy's hik klonk inmiddels alsof plotsklaps een vijver met kikkers voor
de poort was verschenen. Isi zat nog altijd vastgeplakt aan de rest van
haar kinderen. Pevy greep haar hand. Samen renden ze over Lapin's hoofd
naar het voorste puntje van de neus.

Pevy telde fluisterend af. Drie. Hik. Twee. Hik. Een. Hik. Handen vast ...

... en ze sprongen. Voor de derde keer waren ze helemaal los en bepaalde de
wind waarheen ze waaiden.