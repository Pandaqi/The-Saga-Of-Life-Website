---
title: "De goddelijke giraffe"
weight: 3
---

"Die stouteriken ook." Isi lachte. "Ach, ze zijn vast een stukje
vooruitgevlogen."

"Dit is verschrikkelijk! Dit is mijn schuld! Waarom luisteren ze
nooit? Regels zijn regels." Pevy probeerde sneller
vooruit te komen, maar veel harder dan de rest kon hij niet.

Isi haalde hem in, nog steeds lachend. "Ik zie dat je gister een beetje te veel gegeten hebt."

"Helemaal niet!"

"Je zei zelf nog: dat is de grootste veertigste verjaardagstaart
die ik ooit heb gezien."

"Ja, en toen heb jij bijna dat hele ding opgegeten."

"Wat moest ik anders? De tweeling had alle slurpschelpen al gesnaaid."

*We hadden het eigenlijk best goed op Pluiso.* Maar wat Isi niet wist, was dat Pevy gelijk had met zijn voorgevoel dat dit geen ongeluk was ...

Pevy zuchtte en liet zijn ogen dichtvallen. "Ik had de tweeling nog bevolen dat ze in bed moesten blijven."

"Had dat dan gezegd! Ik heb ze juist uit bed gesleurd om mee te dansen
en te feesten."

Zijn mond viel open, maar Isi ratelde door. "Ja, ik vond het zo zielig dat ze een week geleden ook al niet op
mochten blijven, bij de geboorte van Lissy."

Isi keek voor de zekerheid op zijn rug. Lissy zat er nog,
haar haren stevig vastgeknoopt aan zijn vacht. Ze wilde maar al
te graag meedoen met de stunts van de drieling, maar had nog te weinig
controle over haarzelf.

Ondertussen was de avond gevallen en scheen de maan haar licht feller
dan de zon. Ze zweefden in een stuk bos waar de bomen hoger leken dan de
bergen, en de bladeren groter dan de rotsen. Al die tijd waren ze
langzaam opgestegen, maar nu hingen ze op een vaste hoogte, terwijl de wind hen met flinke snelheid vooruitblies.

Overdag zagen ze al weinig onder het bladerdek, maar nu was
het pikkedonker. Het enige licht kwam van heldere sterren of zwermenvuurvliegjes, maar die
ontweken ze zoveel mogelijk, aangezien die nare bulten achterlieten.

"Pevy," fluisterde Isi, haar stem trillend. "Ik heb het zó koud. Ik weet niet ... ik weet niet of ik dit nog langer ... "

Een tak naast hen kraakte. Twee sterke poten met lange nagels grepen het vast en de windvlaag van een dikke staart blies de Pluisa's in alle richtingen.

"Kijk eens wat we hier hebben," zei een scherpe stem. Een eekhoorn duwde zijn neus bijna tegen Pevy. "Mijn naam is Zentamor. Het betekent *de snelste klimmer*. En jullie?"

"Als ik dat vertel, geef je ons dan een warme plek en eten?"

De eekhoorn lachte. "Dat ligt aan de namen."

Pevy noemde iedereen op, maar na elke naam lachte de eekhoorn harder, en bij Lissy sloeg hij in ongeloof de staart tegen de boomstam.

"Jullie namen zijn zó lelijk! Die van jou betekent *langhaar*. Wat is dat nou voor naam?"

Plots schoot Zentamors poot vooruit en greep Pevy vast. "Blijf vooral zinloos zweven, dan zijn jullie over een paar uur dood." Hoofdschuddend trok hij terug in zijn warme hol.

De familie pakte elkaar weer vast en zweefde snel door, hopend op een boom zonder gemene wezens. Het donker was nu eng. Isi wist niet meer zeker of er echt geen vogels waren die hen zo konden opeten.

Het bleef lang donker, tot rechts van hen felle lichten
verschenen, in alle kleuren die je kan verzinnen, en zelfs kleuren die jij niet meer kent. Isi sloeg
meteen af. Pevy zag het niet.

Het waren geen lichten, maar felgekleurde bloemen!
In elkaar verstrengelde takken maakten zo een prachtige
troon, met bovenop een lang slapend beest. *Misschien helpt die giraffe ons*.

Isi zweefde tot de bloemen en klopte driemaal tegen het hout. De
giraffe sprong de lucht in en stuiterde nog even na.

"Wie maakt mij wakker op dit *onooglijke* tijdstip?"

"Sorry madam, maar we hebben hulp nodig."

"Wie is *we*?"

Ze keek achterom. De rest was zonder haar verder gevlogen.

"Mijn kinderen komen zo. Nou, ja, toevallig, ik ben er twee kwijt. Heb jij ze gezien?"

"Nee, want *ik was aan het slapen*. Je weet toch hopelijk wie ik
ben?"

"Eh, ja, natuurlijk, jij---nee---u bent de grote giraffe van dit
woud!"

"Je hebt duidelijk geen idee wie ik ben. Jouw onwetendheid is de enige
reden dat ik niet kwaad word op deze nachtelijke verstoring. Ik ben
Eeris, godin van alle natuur."

Ze hupste van haar troon en bekeek Isi van top tot teen. Althans, daar
ging ze van uit. Tussen haar top en haar teen zat hoogstens een mierlengte.

"Jij bent niet van hier. Ik heb jou niet gemaakt. Waar kom je vandaan, als ik vragen mag?"

"Ik ben een *Pluisa* van de planeet *Pluiso*."

Bij het horen van de naam draaide Eeris haar hoofd weg.

"Och, ja, spijtig verhaal dat. Ik snap het als je boos op ons bent. Maar
ik wil dat je weet: ik heb er *niks* mee te maken gehad. Bella neemt dit
soort beslissingen."

"Ja! Ik ben *kwaad*!" Isi merkte dat ze het echt meende. Ze werd weer ietsje warmer. "Mijn hele huisje en achtertuintje vernietigd.
Ik heb daar járenlang aan gewerkt! Je zou je moeten schamen. Diep moeten
schamen."

"Ik heb jullie juist veilig van de planeet
gehaald! Als het aan de rest had gelegen was Pluiso
vernietigd, mét jullie erbij."

"Waarom!?"

"Dat mag ik niet zeggen. Sterker nog," fluisterde ze ineens, "de andere goden mogen niet
weten dat ik jullie allemaal heb gered. Ze
hadden het verboden."

"In dat geval," zei Isi terwijl ze een trillend pootje uitstak, "kan je ons alsjeblieft wat warmte en eten geven?"

Eeris rolde haar ogen. "Nou, eigenlijk ook niet, maar voor deze keer dan." Haar nek draaide een cirkel nek en ze stampte haar poot. Isi zag niks, maar ineens voelde ze zich warm en gevuld.

"Ik heb een voorstel! Als jij mij vertelt waarom onze planeet
is vernietigd, zal ik dit niet verklappen aan die godenvrienden van je."

"Familie. Goden*familie*. Ben je nou een godin aan het chanteren?"

Isi opende haar mond, maar werd onderbroken door een schreeuw. "Dáár ben je." 

Pevy en de hele bende zweefden hijgend op haar af.

"Jij en ik moeten even praten," zei hij tegen Isi. Hij keek verbaasd
naar Eeris, die op dezelfde manier terugkeek. "Kinderen, blijf maar even
bij langnek hier. Let goed op Lissy!"

Hij droeg Isi naar de andere kant van Eeris' troon. "We zijn twee van onze kinderen kwijt, vergaan van de kou, en wat doe jij? Je gaat in je
eentje op avontuur."

"Sorry. Ik---"

"En dat is zeker niet de eerste keer. Net moesten wij een gevaarlijke stunt doen om jou te vangen, omdat je zo graag een perzik
wilde pakken."

"Maar, ik dacht dat de kinderen dan ook zouden leren voor zichzelf eten
te halen. Dit was hun kans."

"Nee! Het was gevaarlijk!"

"Pevy, je kunt niet altijd de kinderen blijven verzorgen. Je moet ze ook
vrijheid geven."

Nu pas liet hij haar los en keek om naar Eeris die de kinderen van haar
rug liet glijden.

"Hoe kan ik ze vrijheid geven en tegelijkertijd aan regels laten
houden? *Zeg, kinderkes, soms mogen jullie een snoepje en soms
niet*. Dat werkt toch niet?"

"Daarvoor ben ik er juist. Je hoeft het niet alleen te doen. Kom, we
hebben de tweeling genoeg vrijheid gegeven, nu gaan we zoeken."

Ze zweefden terug naar Eeris, handen vasthoudend. "Ugh. Waren we maar nooit van onze planeet gehaald. Daar was alles goed, daar werkte het, en hier gaat alles mis."

"Pevy, misschien moet je---" Isi wilde hem stoppen, maar hij mopperde alleen maar luider.

"Als ik ooit de persoon vind die Pluiso heeft vernietigd ... oeh,
die is nog niet jarig! Ik zal diegene eigenhandig van de wereld
afgooien!"

Eeris keek verschrikt naar het witte pluisje dat nu wel erg rood werd.
Ineens keek hij haar aan. "Weet jij daar iets van? Weet jij wie het heeft gedaan?"

Ze draaide meteen haar hoofd weg en deed alsof ze iets in de lucht
aandachtig bestudeerde.

"Ik heb je wel door! Kinderen, ga weg bij langnek. Zeg op,
wie was het?"

Eeris kuchte en boog haar lange nek tot vlak voor zijn neus, wat hem herinnerde dat hij honderd keer in haar mond paste.

"Ten eerste: ik ben een godin, zo praat je niet tegen mij. Ten tweede:
ik heb ook een voorstel. Het wordt al lange tijd steeds kouder in deze
wereld en het water is bijna onbewoonbaar voor vissen. Het lijkt alsof
de zonnestralen wel aankomen, maar meteen weer wegvluchten. Als jullie
voor mij uitzoeken wie de schuldige is, geef ik jullie alle informatie."

"We zijn twee kinderen kwijt, die gaan we zoeken."

Pevy duwde iedereen voor zich uit. Eeris krulde haar nek bijna in een cirkel om alle pluisjes bij elkaar te houden.

"Geen zorgen, ik weet waar ze zijn."