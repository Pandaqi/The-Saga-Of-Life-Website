---
title: "Vuurvlucht"
weight: 6
---

Terwijl dauwdruppels de klimop nog teder lieten trillen, was Lasso al
gestopt met snurken. In het ochtendlicht verzorgde hij zijn moestuintje.
Wortels, aardbeien, bosbessen, zijn eigen geheime plant---hij moest
toch ergens van leven al die tijd. De zon stond nog laag en hij hoefde
niet bang te zijn voor grote beesten die *hem* als moestuintje zagen.

Isi rolde gapend het balkon op. "Waarom ben je zo vroeg op?"

Lasso schrok van de plotse vraag en liet enkele wortels vallen.

"Ik kan steeds minder goed tegen het felle middaglicht. Ik zweer het:
de zon komt dichterbij! Daarnaast had ik vroeger een bril, maar
toen werd de enige brillenmaker opgegeten. Dat was een zwarte dag."

"De zon op Pluiso was minder fel, ik moest ook even
wennen. Kun je het nog herinneren?"

"Moeizaam. Ik was een van de eerste Pluisa's die de planeet verliet. Het
is inmiddels al tientallen jaren geleden." Lasso keek opzij. "Ah nee,
niet weer."

Hij liep naar een grote bos bloemen op de hoek. Ze hingen er geknakt en treurig bij.

"Heb je ze wel genoeg water gegeven?"

Lasso voelde in de bruine aarde.

"Ja, het is nog nat."

"Hebben ze wel genoeg zonlicht?"

"Als deze planten op Pluiso genoeg zonlicht hadden, hebben ze dat hier
zeker."

"Hmm, het enige dat ze verder nodig hebben is koolstofdioxide."

"Wat?" Lasso liet wederom alles uit zijn handen vallen.

"Heb je daar nooit van gehoord? Het zit overal in de lucht. Planten
ademen het in. Ze gebruiken het om te groeien. En dan veranderen ze het in zuurstof voor de _dieren_ om in te ademen."

*Dat is het!* Ze sprong bijna bovenop Lasso. Als zijn handen nog iets vasthielden, had hij het weer laten vallen. Ze greep de deken van gevlochten haren waaronder ze had geslapen.

"Dat is natuurlijk waarom het steeds kouder wordt.
Koolstofdioxide houdt warmte tegen. Kijk, als je onder een deken ligt, wat gebeurt er dan met jouw warmte? Die blijft bij je! Maar gooi de deken van je af en het wordt snel koud, want jouw warmte gaat alle kanten op."

Ze gooide de deken per ongeluk over een paar plantjes. Lasso keek geïrriteerd. "Die stof in de lucht is als een deken om de planeet. Als het te veel verdwijnt, dan
koelt alles af."

"Dus, je wilt zeggen, dat we *te veel* planten hebben? Dat ze al die hol - slof - vitamine - dinges opmaken?"

"Nee. Als een plant sterft, dan wordt hij door
de grond verteert en weer omgezet in koolstof. Op die manier is het een
cirkeltje en zou het eigenlijk nooit mis moeten gaan."

"Wie heeft dan de schuld?"

"Wie de cirkel heeft verbroken. Oh, ja, daarom kwamen we hier eigenlijk. Eeris heeft ons gevraagd de schuldige te vinden. Misschien is het die vos?"

"Die vos was hier kort en is snel gestorven. Ik denk het
niet."

"Die andere Pluisa's dan?"

"Ze zijn gemeen, maar niet zó gemeen. Stop---jullie zijn
hier alleen maar gekomen om mij te ondervragen?"

"Natuurlijk niet!"

"Ik weet dat je mij niet vertrouwd ..."

"Hoezo? Dat heb ik nooit---"

Nu pas zag Isi dat Lasso langs haar keek. Pevy wachtte in de
deuropening.

"... maar je mag best op het balkon komen hoor."

Pevy stapte naar buiten en bestudeerde de vele planten. De kinderen klommen op het dak om een spel te spelen. "Waarom ben je nooit op zoek gegaan naar je familie?"

"Pevy," siste Isi, "dat vraag je niet zomaar."

Lasso reageerde niet en raapte rustig wortels van de vloer.

"Hoe kan ik u nou vertrouwen, als u geen antwoord geeft op dat soort
vragen?"

"Waarom denk jij dat je zulke vragen kan stellen? Ik heb
jullie onderdak geboden, ik heb jullie eten gegeven, en wat hebben
jullie mij gegeven? Helemaal niks. Ik hoef geen antwoord te geven op dat
soort vragen."

"Ik weet het," zei Isi voordat Pevy kon uitbarsten. "Maar we hebben niks
om te geven, behalve gezelschap. Misschien kan Eeris---"

"Vergeet die Eeris toch," gromde Pevy. "Als we een leuke
plek vinden, hoeven we haar nooit meer tegen te komen."

"Maar ik heb het haar beloofd!"

"Inderdaad. Jij hebt het haar beloofd, ik niet."

"Niet zo flauw, Pevy, we zijn een team. Altijd al geweest. We hebben
elkaar nodig---aaaaaah, je hut staat in de fik!"

Reusachtige vlammen stegen op uit alle schoorstenen. De kinderen stonden
opgehoopt in de deuropening. Nu zwol Isi rood aan.

"Waarom zeiden jullie niks?!"

"Maar ... van pap mogen we anderen niet onderbreken als ze praten."

"Uitzondering: wel als er gevaar dreigt!"

Lasso tilde emmers water van het balkon en duwde een in ieders handen. Ze renden naar binnen. Grijze rookwolken maakten de kamer haast
onzichtbaar, maar het vuur kwam duidelijk van één plek. Lasso duwde
iedereen opzij en stapte eropaf.

De houten doos stond in de fik. Het vuur was net uitgebroken, maar
iedereen voelde de vloer onder zijn voeten alweer verdwijnen.

"Kom helpen dan! Snel!"

Lasso gooide de emmer water leeg, maar het vuur bleef branden. Isi en
Pevy volgden, maar de vuurzee leek zelfs te groeien. De tweeling stond
met hun emmer in het hoekje en durfde niet dichterbij te komen. De
drieling maakte om de beurt een salto en wierp sierlijk hun water over
de vlammen. Het brandde nog steeds.

"Ik heb geen water meer!"

Isi hoorde overal gekuch en geroep, maar door de rook zag ze niemand
meer. "Lissy! Heb jij Lissy?"

"Nee," riep Pevy vanaf de andere kant van de kamer, "ik heb haar
vastgemaakt aan de planten op het balkon."

Nu moest ook Isi hoesten. "Naar buiten," riep ze, "voordat we stikken!"

"Nee!" Lasso verscheen naast haar. "Ik laat mijn hutje niet zomaar
afbranden."

"Dan ... dan ..." Ze zag de groene doek. Blijkbaar had iemand
hem van de doos gehaald, voordat hij vuur vatte.

"Pak het andere uiteinde vast," zei ze tegen Lasso. Samen tilden ze de
brede doek omhoog. Ze probeerden op het vuur af te rennen, maar hun poten zweefden al.

"Pevy! Kom op mijn stem af!"

Isi bleef roepen, afgewisseld met kuchen, totdat Pevy naast haar stond.

"Ik wil dat je mij en Lasso naar het vuur toegooit."

"Wat? Nee. Ik ga mijn vrouw niet naar vlammen gooien."

"Ik weet wat ik doe, ik ben biologe. Zorg jij maar dat de kinderen in
veiligheid zijn, daar ben jij goed in."

Pevy zuchtte en zweefde achteruit. Hij nam een korte aanvlucht
en beukte Isi en Lasso tegelijkertijd naar het vuur. 

Ze raakten de vlammen bijna aan.

"Los!"

Ze gooiden het doek als een deken over het vuur. In één klap was het
uit. De rook klaarde op. Iedereen stond veilig op het balkon.

Lasso greep haar hardhandig vast. "Wie zijn jullie? Wie zijn jullie écht? Alleen de goden kunnen vuur
maken. Of zijn jullie soms gestraft door de goden?"

*Waarom is iedereen zo gemeen? Ik heb net zijn leven gered!* Isi zei het
tegenovergestelde van wat ze dacht. "Sorry, sorry, ik weet van niks. Echt niet. We zijn doodgewone Pluisa's.
Ik---"

Pevy trok een woedende Lasso van Isi af. "Laat mij dit maar even doen," fluisterde hij, "dit is mijn
vaardigheid." 

Toen Isi eenmaal bij de kinderen stond, explodeerde hij. "Wie denkt u wel niet dat u bent? Zomaar mijn vrouw aanvallen! Ze heeft
net wel uw leven gered. Ze is niets dan aardig geweest. Ik had gelijk: u
bent niet te vertrouwen."

"In dat geval mogen jullie per direct dit huis verlaten. Ik ben ook
niets dan aardig geweest en jullie hebben mijn waardevolste bezit
vernietigd."

De tweeling tikte al een tijdje tegen Pevy's vacht.

"Ehm ... misschien ... zijn wij degene die het vuur hebben gemaakt. Het
spijt ons. Wat kunnen we doen om het goed te maken?"

De twee mannen kalmeerden en namen weer wat afstand. "Je zou een voorbeeld moeten nemen aan je kinderen," zei Lasso, en hij
boog zich naar de tweeling.

"Jullie weten hoe je vuur moet maken? Kunnen jullie dat mij vertellen?"

"Nou, nee, het ging per ongeluk."

"Jammer. In dat geval, doe mij een plezier. Ga hier ver vandaan en maak je eigen hut. Als dat is gelukt, vind mijn familie. Anders
hoef je niet terug te keren."

Lasso zweefde naar de groene doek. Hij tilde hem op en onthulde een
zwartgeblakerde, versplinterde houten doos.

"Hij werkt niet meer, maar het blijft een zwaar ding. Als jullie
allemaal de doos vasthouden, dan gooi ik hem naar beneden, en dan zijn
jullie weer op de grond."

Ze balanceerden de doos op de vensterbank. Lissy werd weer op vaders rug
vastgebonden. De andere kinderen grepen een stuk hout.

"Het spijt me," zei Pevy na lange tijd. "U bent inderdaad goed geweest
voor ons."

Pevy zweefde al weg, totdat hij terugdraaide. "Wilt u niet mee?"

"Nee. Ik ben te oud. Ik heb al te veel meegemaakt. Ik heb geen energie
meer om opnieuw te beginnen. Mijn plaats is hier, met de
andere pluizenaars."

"Het spijt me inderdaad," zei Isi meteen, "ik hoopte dat ik je kon
veranderen."

Lasso zei niets, maar schudde langzaam zijn hoofd.

"Nog één vraag," zei Pevy. "Mag ik die vaas meenemen? Ik vind
hem mooi. Het is een herinnering aan u."

Lasso pakte de kleine vaas moeizaam op en legde hem bij Lissy in de
armen. Hij gaf de pluizenouders een zetje richting de houten doos. Ze grepen hem net vast toen Lasso afzette en de doos, met pluis en al, uit het raam viel.