---
title: "5. De Namenoorlog"
weight: 5
---

Langzaam trok iedereen zich omhoog aan meubels, behalve Lissy---zij vloog als een stuiterbal heen en weer tussen
grond en plafond. Iedereen fatsoeneerde zijn vacht en schudde grote vlokken stof als sneeuw van zich af.

*Waar kwam het geluid vandaan?* Isi dacht in een donkere hoek gloeiende ogen te zien.

"We---eh---hebben niet gereserveerd? Sorry, we zijn verdwaald. Is het
gratis? Betalen ze in deze wereld ook met een knuffel?"

Uit de schaduw stapte een bulderende Pluisa. Hij droeg een schone lap
stof en hield in zijn handen een scherp mes. Op zijn hoofd
lag een donkergroene bolhoed van klimop, een kleine
felrode diamant vooraan.

"Ik zie het al, jullie zijn goede lui. En nee, ze kennen hier het idee van _betalen_ niet."

Voor niemand bracht deze zin iets van opheldering.

"Sorry, dit is geen paradijs, dit is gewoon mijn huis. Ik gebruik deze
truc al tien jaar om de namen van indringers te achterhalen. Negen van
de tien criminelen zal doen alsof hij heeft gereserveerd. Die ander
reageert niet en rent snel mijn huis uit."

Isi merkte dat de rest niet meer bij haar stond. De kinderen hadden zich
achter Pevy verzameld en keken bibberend naar de grote Pluisa met het
mes.

"Och, kinderen, jullie hoeven niet bang te zijn. Kom gedag zeggen!"

"Maar ... we moesten naar vader luisteren, en we mogen niet zomaar
vreemdelingen vertrouwen."

Pevy zuchtte. Isi keek hem aan met handen in de zij.

"Dat is waar, goed bezig. Maar laten we een uitzondering maken:
als je ouders iemand wél vertrouwen, mogen jullie dat ook."

De groep bleef stil. De man keek iedereen kort aan.

"Maar hij heeft een mes," fluisterde een van de drieling.

"Beste Pluisa," zei Pevy, "mijn kinderen zouden het fijn vinden als u
dat mes wegdoet."

De Pluisa gooide het mes zonder te kijken naar de muur, waar het in het hout bleef steken. "Natuurlijk, het spijt me."

Meteen renden de kinderen op hem af en gaven hem een warme knuffel. Het was fijn in de hut, kleurrijk en zacht. Isi zag de kinderen al bijna in slaap vallen.

"Jullie zijn duidelijk niet van hier, dan zouden jullie weten waarom ik
dat mes heb. Jullie hadden nooit 's nachts door het woud mogen gaan --
het is een *wonder* dat jullie niks is overkomen! Maar geen zorgen, ik
heb bij de politie gezeten. Waarmee kan ik jullie van dienst zijn?"

Isi gaf de bewoner een hand en excuseerde duizendmaal voor het
binnenvallen. *Een rare verschijning, maar stukken aardiger dan de
rest*, dacht ze. *We geven hem een kans*.

"We vragen, in al onze nederigheid, of we hier alstublieft mogen
overnachten? En, eventueel, mee eten."

De grijns van de bewoner groeide. "Ach joh, niet zo beleefd. Het is mijn taak mensen te
helpen en op het goede pad te brengen. Zeker zo'n schattig gezin," zei hij, knipogend naar Lissy.

"Nou, dat is uiterst aardig van u!"

"Nee nee nee, noem me maar *Lasso*. Dat is niet mijn echte naam natuurlijk. Mijn echte naam is lelijk, dus die heb ik niemand meer verteld sinds de Grote Namenoorlog."

"*De Grote Namenoorlog*?" vroegen de kinderen in koor. Ze vormden een
kring rondom Lasso en keken hem met grootst mogelijke ogen aan. Pevy
hield afstand en liep een rondje door de hut als een detective.

"Jullie weten niet wat dat is? De enige echte Grote Namenoorlog? Waar
zijn jullie al die tijd geweest?" zei Lasso, op dezelfde toon als iemand
die zou zeggen _je hebt zeventien mammoeten in je achtertuin én ze
kunnen dansen?_

Hij fronste zijn wollige wenkbrauwen, draaide zich om en pakte een dik,
rood boek. Op de eerste pagina stond een tekening
van het woud---maar dan half verwoest en zwartgeblakerd.

"Ik vertel er eigenlijk liever niet over. Het is lang geleden dat ik dit
boek bekeek. Vóór die tijd was alles vredig en leefde iedereen in
harmonie samen. Regelmatig kwam een groepje Pluisa's vanuit de ruimte
onze wereld ingevlogen, op een brok steen, en ze werden met open armen ontvangen door de
andere beesten. Totdat, op een dag, een zeer machtige vos langskwam. Er was hier nog nooit een vos geweest."

Hij bladerde verder en liet een prachtige tekening van een vos zien,
schitterend in de zon. Hij zag er fier en koninklijk uit, duidelijk niet van hier: zijn witrozige kleur paste niet in
het groenbruine woudlandschap. Lasso vertelde verder.

"Hij beloofde de tien wezens met de *mooiste namen* de rest van hun
leven de meest vruchtbare grond ter wereld te geven. Daar hadden ze genoeg van, waar hij vandaan kwam. Dus iedereen streed over wie de mooiste naam had. 

Eerst ging dat nog goed, op een speelse manier, maar toen begon de oorlog. Grote beesten schoffelden planten met mooiere namen uit de grond. Mooie bomen werden afgebrand. En het ergste van allemaal: de Pluisa werd belachelijk gemaakt om onze namen die rare, lelijke dingen betekenden in hun taal."

Pas bij deze zin sloegen alle kinderen een hand voor de mond. Lissy
piepte zachtjes. Pevy liep nog steeds door de hut, terwijl Isi ook in de
kring was gaan zitten.

"Dat niet alleen, ze boorden ons nog verder de grond in! Ze zeiden dat
we klein waren, geen kracht hadden, geen talent. Kortom: het hele
woud verachtte ons. We begonnen ook elkaar te beledigen,
om onszelf beter te laten voelen."

Lasso zuchtte diep en sloeg het boek dicht. Hij stopte het terug op de
kast, verscholen tussen honderden andere boeken waarin zonder twijfel
vrolijkere verhalen schuilden. Hij keek wat treurig. 

Alleen Isi durfde de stilte te verbreken. "Maar waarom? Wat is het nut van mooie namen hebben?"

"Daarnaar hebben we dus jarenlang onderzoek gedaan bij de politie. Het lijkt alsof de vos simpelweg de sterkste planten en dieren wilde verzamelen. Iedereen met een mooie naam is nooit meer gezien. We denken dat de vos regelmatig terugging naar waar hij vandaan kwam en daar een legendarische tuin is begonnen."

"Dus ... wie had er gewonnen?"

Lasso keek haar recht in de ogen aan en kreeg wat meer kleur "Niemand. De vos werd op een dag verpletterd door omvallende Giganten."

Zestien glazige ogen keken hem aan.

"Dat zijn de hoogste, grootste bomen in het woud. Zij kunnen, als een
van de weinige planten, praten en denken. Ik weet nog goed hoe ze met
een harde knal de grond lieten schudden. Het was hier vlakbij. De vos
kon niet ontsnappen en met zijn vertrek was de oorlog meteen voorbij.
Men zei wel *sorry*, maar de chaos was te
groot.
Ik ben diezelfde dag nog weggegaan bij de politie, ik vond mezelf niet goed genoeg."

"Oh. Op de weg hiernaartoe kwamen we een hoop pluisjes tegen die
zichzelf juist te goed vonden."

"Dat lijkt misschien zo, maar ook zij hebben nog last van het verleden.
Ik probeerde jarenlang om ze weer samen te brengen. Ze weigeren. Ze geloven
niet dat andere beesten nog aardig kunnen zijn. Dus gaan ze als
kluizenaar door het leven. Alleen een echte Pluisa kan in dit begroeide
bos nog een andere Pluisa vinden."

"Misschien moet je de godin Eeris eens bezoeken?"

"Nee. Het woud is ons bestaan vergeten. Na
wat ze ons aan hebben gedaan is dat het beste."

*Dat dachten die andere Pluisa's ook.* Isi keek hoe Lasso een voor een
naar haar kinderen liep en vroeg om hun naam. *Was er maar een manier
om hem te laten zien dat het anders kan.*

Pevy had ondertussen het hele interieur doorzocht. Hij vond niks
verdachts. Aandachtig bekeek hij de tekeningen van andere Pluisa's aan
de muur---het gezin van Lasso. Hij wilde vragen wat er gebeurd was,
maar voelde dat er net zo'n treurig verhaal aan kleefde. Iets lager stond een
stukje handgeschreven tekst: *In herinnering aan mijn vrouw en twee
schatjes van kinderen. Ik weet niet waar jullie zijn, maar ik hoop
jullie op een dag weer in mijn armen te sluiten.*

Naast de boekenberg in de hut, stonden op de raarste plekken
potten, pannen en vazen. Op elk van hen was een verhaal afgebeeld, met
daaronder een datum. De grootste was van enkele dagen geleden en Pevy
moest moeite doen hem niet per ongeluk om te stoten.

"Zelf gemaakt," zei Lasso toen hij Pevy zag snuffelen door zijn spullen.
Hij stond ineens naast hem en wees naar zijn bed van mos. Een vriendelijk knikje kon er bij Pevy nog net van af.

Lasso liep de woonkamer uit, richting het balkon. Daar stond
zijn moestuintje en gereedschap om eten klaar te maken. Pevy hoorde hem
harken en tegen de bloemen praten.

Hij tilde zijn bed op en klopte hem uit. Een stapel goud en diamanten viel op de grond. Toen hij bukte om ze op te pakken, zag hij onder de kast nog véél meer liggen. Hij gooide snel het goud in een vaas, maar was te laat om de diamanten te verbergen.

Lissy sleurde een tegenstribbelende Lasso de woonkamer in. "Blijven slapen!" 

Lasso tilde haar op, gaf een aai over de bol, en legde haar op bed. Maar zijn ogen waren bij de diamanten rondom Pevy's poten.

"Jullie mogen één nacht blijven. Daarna moeten jullie weg."

"Maar hoe? Waarom? We kunnen niet meer omlaag."

Isi besefte nu pas dat ze hierbinnen al de hele tijd niet zweefden. "Oh, toen we in de buurt waren werden we aangezogen door je huis. Hoe kan
dat? Is het een techniek? Kun je het ons leren?"

Lasso tilde een gerafelde, groene doek op. Een houten doos verscheen,
van alle kanten dichtgetimmerd, met een ronde knop erbovenop.

"Het is geen techniek, maar eerder technologie. Ik weet niet
hoe, maar hout lijkt pluisjes aan te trekken. Deze massieve houten doos
houdt alle Pluisa's in de omgeving op de plek."

De kinderen knikten. Ze begrepen alles wat hij zei maar half, maar dat
maakte hem niet minder interessant. "En de knop? Wat doet die? Blaast die de wereld op?"

"Of komt er dan gratis snoep uit de doos?" De tweeling stond al klaar om erop te drukken.

"Nee nee nee, dat is een saaie uitknop."

"Waarom zou je het ooit uit willen zetten?" Het kwam nogal boos uit
Pevy's mond. "Ik vind het allemaal maar een ongeloofwaardig verhaal,"
fluisterde hij. Het bleef stil. Iedereen geeuwde om de beurt.

"En waar moeten we heen dan," vroeg Isi voorzichtig. "Is het misschien beter aan de andere kant van de bergen? Is daar plek voor ons?"

"Ik zou het niet weten, want je gaat er nooit komen. Niets kan over de Onmogelijke Muur van Darus reizen. Behalve, misschien, die Namenvos." Hij greep een stapel doeken. "Kom, slaap, ochtend breekt alweer bijna aan."

Lasso gooide een zwarte doek over de vier glazen in zijn kamer. Alles
werd compleet zwart, want vuurvliegjes geven alleen licht als ze genoeg andere vuurvliegjes zien. Onder het licht van een straal die soms wit, soms grijs was, zagen onze Pluisa's eindelijk hun dromen tegemoet.