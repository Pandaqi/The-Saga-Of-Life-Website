---
title: "10. Epiloog"
weight: 10
---

Jaren verstreken, maar geen antwoord verscheen. Elke keer als Cosmo
terugkeerde keken ze hem hoopvol aan. Hij
had hem wel gevonden, maar Lasso kwam niet.

Intussen hadden de paardenbloemen hun kleine pluisjes losgelaten. De
wind had ze opgetild en verspreid door het hele apenrijk. Even later
namen de apen de plant zelfs mee naar andere gebieden.

Alle kinderen waren inmiddels volwassen en vergaten dat Lasso bestond. Ze hadden allemaal hun eigen plek in het apenrijk. Alleen 's avonds kwamen ze samen bij de vergaderingen, om vervolgens bij Lapin thuis spelletjes te spelen.

"Tikkie, jij bent 'm!" Lapin keek verschrikt achterom.

"Hoe doen jullie dat? Ik ben een paard, ik hoor sneller te zijn dan
jullie." Hij draaide de andere kant op, sloeg met zijn zwiepende staart
een paar planten, en rende achter de drieling aan.

"Ergens had ik de hoop al opgegeven dat Lapin ooit zou opgroeien," zei
Benjina, die van een afstand alles aanschouwde. "Hoe heet dit spel
eigenlijk, Isi?"

"Eh---nou---tikkertje?"

"Hmm. Interessant." Benjina liep de hoofdweg op die 's nachts goed verlicht werd met vuurvliegjes. Isi keek haar lachend na, toen plots alle vliegjes verdwenen en een zwart gat achterlieten. Het welbekende geluid van wapperende vleugels klonk steeds harder, totdat Cosmo haar in diepe schaduw wierp.

Deze keer waren zijn poten niet leeg. Een pluisje, in nette gescheurde
kleding en een groene hoed, keek langs zijn nagels.

"Je hebt hem meegenomen?" riep Isi verbaasd en verheugd tegelijk.

"Nee. Ik denk dat Lasso me zou vermoorden als ik hem probeer te
ontvoeren. Deze Pluisa beweert zijn zoon te zijn. Afgaand op de
gelijkenis in gezicht en kleding geloofde ik hem."

"Welkom in het Apenrijk, zoon van Lasso."

"Lasso Junior, mevrouw."

Hij kroop vermoeid uit Cosmo's poten. Zijn vacht was net zo stralend wit
als alle pluisjes, behalve een donkerbruine cirkel op de
rug. Hij gooide zijn hoed af en keek haar met halfdichte ogen aan.

"Je zult vermoeid zijn na zo'n lange reis. Eet en slaap, dan
praten we morgen verder." Isi sloeg haar arm om hem heen. Hij liet
zich graag tegen haar aan vallen.

De volgende dag zat Lasso Junior op een steen in Lapins achtertuin. 

Isi genoot tegenover hem van de ochtendzon. "Wat is er gebeurd?"

"De Namenoorlog was in volle gang en mijn vader
probeerde de orde te bewaren, maar hij had eigenlijk geen gezag meer. Ik
kon hem niet helpen. Ik verschool me de hele dag binnen, net als mijn
familie."

"Het is niet jouw schuld," zei Isi, haar hand op zijn
schouder.

"Totdat op een dag gemene klimopstrengels ons huisje aanvielen. Ze
rukten de vloer onder ons vandaan. Eenmaal op de grond namen allerlei beesten ons mee. De vos greep mij: dat litteken is van zijn beet. Lasso vloog samen met de rest van de politie op me af, om
me te redden, maar de vos was veel sneller ... totdat hij een diepe waterval bereikte. Bevers bouwden een stevige dam en de vos werd in het nauw gedrukt. Hij liet mij vallen. Ik heb daarna zelf naar mijn gezin gezocht, maar vond niks."

"Waarom ging je niet terug naar Lasso?"

"Elke Pluisa die ik tegenkwam was boos en chagrijnig. Ik hoefde de naam *Lasso* maar te
laten vallen, of ze schrokken zich dood. Ik wist niet wat ik moest
geloven, maar het kon geen toeval zijn. Dus bracht Cosmo mij naar de
enige Pluisa's die wel aardig waren."

Lissy was inmiddels tegen hem aangerold, starend met haar glanzende ogen. "Ik vind jou ook aardig!"

Voor het eerst lachte hij. "Ik denk dat ik hier een tijdje blijf."

"Heeft de Apenheer niet verteld dat---"

"Ik heb de apen informatie gegeven, in ruil voor mijn vrijheid. Ver van hier is een gigantisch ei gevonden, felrood en perfect glad---en niemand weet wat eruit gaat komen."

Een stilte viel. "De apen beginnen dadelijk aan een
wedstrijd Kokosnootvoetbal, kom, dat moet je zien!" En Pevy liep richting de hoofdweg, zijn arm om Lasso Junior alsof het
zijn eigen verloren zoon was.

Maandenlang ondervroegen ze Lasso Junior over zijn avonturen. Zo had hij in z'n eentje gevochten tegen een roedel rode wolven. Ze wisten allemaal dat zulke
opgeblazen vertellingen natuurlijk uit zijn kleine duimpje waren
gezogen. 

Toch luisterden ze graag, tot het moment aanbrak. Hij
ging op expeditie om dat ei te onderzoeken en zijn gezin te vinden. Pevy had als cadeau een kokosnoot van de Apenheer gejat.

Lissy probeerde hem de hele week tegen te houden. Het leek gelukt. Totdat Eeris langskwam en Lasso Junior, in een lang, lang gesprek, overtuigde om toch te vertrekken.

De vele beesten van het Apenrijk zwaaiden hem uit.

Deze keer, echter, was hij niet alleen. Tientallen pluisjes stonden
naast hem. Allemaal gebrand om de wereld te ontdekken Ã©n hun eigen
soort te redden.

Ze bleven zwaaien, zelfs toen de groep niet meer was dan zwarte
puntjes in een strakblauwe lucht. Zolang de zon zuiver scheen, leefden
de Pluisa's weer lang en gelukkig.

Maar de Tweede IJstijd? Die was aangebroken.

&nbsp;

*En zo ging het leven door ...*