---
title: "De Equi"
weight: 7
---

"Laat de doos niet los!" Pevy riep instructies, maar
de aandacht was ergens anders.

"We gaan naar beneden! We gaan! We gaan!" Isi kon haar geluk niet op en
Lissy produceerde hoge piepjes. In spanning wachtten ze af of hun val
zou doorzetten en niet weer halverwege zou stoppen.

Het antwoord was duidelijk. Ze versnelden omlaag, en hard
ook. Sterke Pevy had enorme moeite met Lissy én de doos vasthouden.

Al snel vielen ze met genoeg vaart om een onoplettend boombeest naar de
grond te werken. Niet veel later zagen ze weer konijntjes
door het mos springen.

De kinderen genoten van de vrije val---het was net een attractie. Hoe
dichterbij de grond, echter, hoe luider het gestamp dat ze
hoorden. De lucht was helderblauw. Veel beesten sliepen nog. 

Toch werd het gestamp luider en luider.

Iets raakte haar kont, maar het was niet
de grond. Ze viel niet meer omlaag, ze bewoog vooruit! De doos knalde uit hun handen en viel wél verder omlaag.

De pluisjes waren overgestapt op een ander voertuig. *Oh nee, een ander wezen heeft ons gevangen.*

Links en rechts draafden gigantische witte, zwarte en bruine edele beesten. Ze renden met gigantische vaart en ontweken sierlijk alle
obstakels. Hun hoeven raakten ritmisch de grond, keer op keer, en hun
haren wapperden wonderschoon in de wind, heen en weer.

"We zitten op een paard! Houd hun haren vast!" Voor de verandering riep Isi de commando's. De wind was nu ijzig koud, maar het paardenlijf was genoeg om hen te verwarmen.

"Maak ze niet boos, ik las ergens dat ze je met één trap kunnen
verpletteren!"

"Sinds wanneer lees jij?" vroeg de tweeling.

"Schandalig dat jullie zo aan mij twijfelen," zei Pevy
terwijl hij wegkeek, glimlachend. "Pff, wat moet je dezer dagen doen voor een beetje respect van je kinderen."

Pevy schoof naar voren en pakte een oor. De kinderen genoten van de zachte vacht, maar hielden het ook vast alsof ze de haren van het paard wilden trekken. Ze wilden niet loslaten, niet omhoogzweven. Niet nog een keer.

De reis was lang en bracht hen door nog koudere gebieden. Daar
stroomden de vele rivieren niet meer. Ze waren bedekt met ijs, de
planten eromheen ondergesneeuwd.

Nu de middag haar einde naderde, scheen de zon steeds minder fel. De
rivieren weerspiegelden haar licht niet meer en Isi zag duidelijk een
schaduw onder het ijs. Een kleine schaduw, maar te groot voor een plant.
Het bewoog op precies dezelfde snelheid als de paarden, in precies
dezelfde richting.

*Zandmannetjes, pluizenaars---dit kan er ook nog wel bij*. Ze rolde over het paard om de schaduw dichterbij te bekijken. Het had de vorm
van een haai, maar dan ronder en zachter. *Als ik ervan uit ga dat ik
niet gek ben geworden*, dacht ze, *worden we door iemand achtervolgd*.

Alsof duizend takken afbraken, krakte het ijs en sprong een
dolfijn omhoog. Na een perfecte boogsprong dook hij weer in het water.
Isi herinnerde wat Eeris had gezegd.

"Gulvi? Gulvi?"

De dolfijn kwam boven water en vond zonder problemen haar piepkleine ogen temidden de kudde paarden. *Ja, dat kan alleen een god.*

"Ik weet waarom het kouder wordt. De koolstofdioxide verdwijnt."

Gulvi hield zijn vin scheef. "Ik heb geen idee wat dat is. Ik weet alleen dat het erger is in gebieden met veel steen en weinig hout. Wie ben jij?"

Isi wilde vertellen dat ze een Pluisa was, een biologe van een andere planeet, maar durfde niet meer. Niet na wat ze gisteren had meegemaakt. "Maakt niet uit. Eeris maakte zich zorgen. Waar heb je al die tijd gezeten?"

"Ik was op zoek naar de oorzaak! Het is verschrikkelijk. Ik ben bang dat we het niet kunnen stoppen. Ik ben al drie keer bijna vast komen te zitten onder een dikke laag ijs. Zorg vooral dat jullie op een veilige, warme plek komen."

De dolfijn verdween, zijn schaduw nam een afslag richting
de horizon.

De rest van de reis dacht ze na. Over wat Gulvi had gezegd, over wat
Lasso had gezegd, alles. Het ritme van de paardenhoeven maakte haar
slaperig, maar ze vond dat ze wakker moest blijven.

Na meer soorten bomen te hebben gezien dan haar lief was, veranderde de
omgeving. In plaats van dichte bossen afgewisseld door open plekken,
verscheen een uitgestrekte heide, met in de verte een silhouet dat het meeste leek op een diep, diep donker bos.

De paarden vormden naast elkaar een rij. Na een
korte pauze liepen ze in rustige draf naar voren, maar remden toen weer
af. Angstvallig keken ze om zich heen. De hele reis waren ze stil
geweest, met heel soms gehinnik of gesnuif. Nu verscheen een
paard naast die van de Pluisa's en begon een gesprek.

"Een mooie middag was het zeker. Maar de avond valt. Een avond op een
onbekende plek. De apen hadden beloofd ons te ontmoeten. Vervloekt zijn zij als ze hun woord niet houden!"

Het paard van de Pluisa's reageerde, terwijl Isi zeker was dat het andere paard hen had gezien en direct aankeek.

"Ah, navigator Benjina. U heb ik de hele dag nog niet gezien. De apen
hadden het beloofd, ik weet het. Ik weet ook dat ze een edel en
hoogstand volk zijn. Ze zullen niet zomaar wegblijven. Daarnaast, we
zijn in de buurt van hun rijk, we zouden---"

"Lapin! Niemand gaat zonder toestemming het apenrijk binnen, zeker
wij niet. We wachten op de apen, en als ze niet komen ... moge Eeris ons
bijstaan."

Lapin schudde zijn witte manen. Pevy schrok wakker. De slapende kinderen
rolden naar de linkerkant en stootten Isi van het paard. Pevy pakte
haar hand, maar zwierde hierdoor zelf naar de andere kant en landde
bovenop Lapin's neus. Lissy slaakte een gil en dook in Pevy's vacht.

"Lapin! Je hebt andere wezens meegebracht. Jij veel te vriendelijke
verrader, *daarom* komen de apen natuurlijk niet." Benjina hinnikte
driftig en blies lucht uit haar neusgaten in de hoop Pevy weg te
krijgen.

"Ik heb niemand meegebracht! Wie het ook zijn, ze zijn stiekem
mee geslopen. Mijn hoeven zijn schoon."

"Jij beweert dat jij urenlang een stapel pluisjes in je
haren niet hebt opgemerkt? Bewegende pluisjes, pratende pluisjes, dat
betekent levende wezens. Zulke stiekeme sluipers zijn zeker niet te
vertrouwen."

Lapin schudde nog wilder zijn hoofd, maar de pluisjes hielden stevig
vast. Hij sprong op en neer, maar geen van de pluisjes was nog van plan
ooit te zweven.

"Wij menen geen kwaad. Wij zijn slechts op zoek naar een veilige
plek om te wonen," schreeuwde Pevy meteen. *Jeminee, die zin hebben we
vaak gezegd de afgelopen dagen*, dacht Isi.

"Spreek op!" Benjina stampte haar hoef tweemaal op de grond en bracht
haar lange neus tot een mierlengte van Pevy.

"Wij zijn bij toeval bovenop uw rug beland. Net zoals we bij toeval op
deze wereld zijn beland. Als we u loslaten vliegen we de lucht in en
komen nooit meer naar beneden!"

"Dat lijkt me overdreven. Ik heb nooit iemand verder zien zweven
dan de Grijze Wolken. En die zijn niet eens zo hoog."

Lapin wist nog steeds niet waar de pluisjes zaten en voelde overal jeuk
opkomen. Hij draaide rondjes en probeerde Isi met zijn staart van zich
af te slaan. Het betekende vooral een rare soort dans.

"Nonsens! Je kent Cosmo toch? Die heeft de Paarse Wolken bereikt!" Benjina keek schuin de lucht in, alsof ze meer verhalen van zwevende dieren probeerde te herinneren. *Maar geen vogels in deze wereld dus.*

De Pluisa's dachten dat het gevaar geweken was en doken weer diep in
Lapins haren. Maar Benjina had het door.

"Kom tevoorschijn! Vertel waarom je het apenrijk zoekt. En waar blijven die apen in Eeris' naam!?"

"Voor de tweede keer: wij zoeken het apenrijk niet!" Pevy kreeg weer
rode wangen. "We weten niet eens wat het is!"

"Het apenrijk is het gebied bewoond door de *Apra*. Het is het veiligste gebied ter wereld. De apen zijn machtige krijgers
met speciale gaven, die de ingang van het rijk geheimhouden. Iedereen kent de legendes: hoe ze over de Onmogelijke Muur van Darus klommen, hoe ze het water terugdrongen toen het hun koninkrijk wilde overspoelen, en nog veel meer."

"Hoe weten jullie dan waar het is? Of staan we hier op goed geluk in een hele koude, lege heide te wachten?"

Isi trok Pevy hard aan de hoofdharen. "We moeten ze te vriend houden," siste ze.

"Ze hebben ons _uitgenodigd_. Ons gebied is vervloekt door de Wolken met Uitzinnige Regen. Ik weet niet
wat er aan de hand is, maar iemand heeft ze betoverd, of heel erg boos
gemaakt. De wolken, niet de apen. Ze stoppen nooit met regenen en de
zee overstroomt heviger met de dag."

"Waar komen jullie vandaan?" zei Isi deftig. "Ik ken
jullie soort slechts van tekeningen en verhalen. Mijn opa vertelde dat
jullie edele wezens waren en onmogelijk te vinden."

"Ons gebied *was* Equator en wij zijn de
Equi. Het was een lange reis, omdat wij in de ene uithoek wonen en de Apra in de ander. We moesten aan het begin
van de heide wachten en _onder geen enkele omstandigheid_ oversteken. Het
is een wonder dat de Apenheer dit op tijd kon voorspellen---hij kwam maanden geleden persoonlijk langs met de waarschuwing."

"Ja, óf, het is een valstrik. Het is toch raar dat ze alleen de naam van een leeg veld noemen? _Waar zijn die apen?_"

Lapin was duidelijk minder onder de indruk van het apenvolk dan Benjina.
Hij keek naar achter. De rest van de Equi was ook hun aandacht
kwijt en roddelde in groepjes. Het begon te schemeren.

"Lapin, je hebt het nu vaak genoeg gezegd. Ik ken de Apenheer. Ik vertrouw hem. En voordat je het vraagt: ja, dit
is de juiste plek. Ik ben niet voor niets de navigator."

"Sinds die keer dat je ons vrolijk een moeras in leidde vertrouw ik toch
iets minder op je kunsten. Mijn linkerhoef plakt nog steeds!"

"Pff, tien jaar geleden was daar nog geen moeras."

Een hoorn galmde over de heide en verstomde elk gesprek met haar luide klank die Isi kippenvel bezorgde.