---
title: "2. Het vliegende circus"
weight: 2
---

"Pevy, haal haar omlaag!"

"Maar hoe---" Hij zakte door zijn pootjes en hapte naar adem. "Jij begint
ook al te zweven!"

Isi keek omlaag. Ze raakte alleen nog de bloemtoppen. Ze
trappelde, alsof ze op een vliegende fiets zat, maar kwam met haar
spillebeentjes niet vooruit.

Lissy was slechts enkele dagen oud en zweefde daarom nog hoger dan zij, boven vaders hoofd.

De tweeling en drieling verloren nu ook het mos onder de voeten. Zelfs
als ze elkaar vasthielden waren ze niet zwaar genoeg om op de grond te
blijven. Isi botste met haar hoofd tegen een tak en bleef plakken.

Pevy keek de situatie hopeloos aan. Hij waagde een grote sprong en
pakte ternauwernood een pootje van de tweeling. Hij probeerde hen naar
beneden te trekken. Zijn actie deed jammer genoeg precies het omgekeerde: ook hij werd de lucht ingesleurd!

De hele familie Pluisa's waaide steeds sneller richting de wolken --
behalve Isi.

"Laat los," riep Pevy, "laat gaan!"

"Ik wil wel, maar het lukt niet!" Haar vacht leek wel plakband. Ze duwde tot ze haarzelf eindelijk lostrok, pluisjes achterlatend op de tak.

Pevy pakte alle kinderen vast en bond Lissy op zijn rug. *Ugh. Hierboven is het nóg kouder!* dacht hij.
Zuchtend en kreunend stuurde hij bij en vloog met de hele bende
richting zijn vrouw. Ze konden haar zachte haren al bijna aanraken.

Totdat zij een halve salto maakte en richting een andere boom
vloog.

"Kijk! Eten!" Ze greep naar donkerrode perziken, verscholen
tussen lange groene bladeren, waarvan eentje losliet en ter aarde stortte.

*Oh, geen zorgen. Je denkt misschien dat de perziken deze kleine bolletjes zouden pletten, maar dat is niet zo. Perziken waren toen veel kleiner dan mensen ze vandaag de dag kennen. En maar een klein stukje kon je eten.* 

Toch zagen ze er verrukkelijk uit.

"Stop! Wat doe je?" Pevy vloog met de kinderen langszij, maar kon niet op tijd afremmen. Hij keek naar de drieling.

"We hebben dit geoefend. Op drie gooi ik jullie."

"Huh? Wat hebben we geoefend?" zeiden ze in koor.

"Die circusact van jullie. Hoe heet ie ook al weer ..."

"De levende kanonskogels?"

"Ja, die. Voor deze *ene keer* ben ik blij dat jullie de hele dag
acrobatische stunts doen. Ik weet het, toen was het een spelletje, maar
nu moeten jullie je moeder redden."

Hij keek bezorgd, maar de drieling was zich van geen gevaar bewust.
Lachend wisselden ze enthousiaste blikken uit. Pevy telde af. De
drieling stond klaar op zijn voorhoofd en hield
elkaar goed vast.

"Wie er als eerste is!" zeiden ze in koor, waarna ze kanonskogels werden. Het was een lange afstand, maar Pevy was sterk en ervaren. Hij was
jarenlang leider van een sportteam---hij wist heus wel hoe je
ronde dingen moest gooien.

Secondenlang wapperde de wind langs de haren van de drieling. Hier
en daar vlogen plukjes pluis los.

Isi was inmiddels gestegen, ondanks haar pogingen aan de nieuwe boom te plakken. Daar had Pevy geen rekening mee gehouden.
Haar ogen kleurden nog roder toen ze haar kinderen op haar zag afstormen. De drieling deed de handen voor het gezicht --
dit ging een harde landing worden.

Gelukkig kwamen ze niet als eerst een taaie tak tegen, maar de dikke
vacht van moeder. Ze duwden haar achterover en drukten haar vast tegen
de boomstam. Pevy slaakte zijn diepste zucht tot nog toe.

"We moeten omlaag," zei hij, terwijl hij Lissy in bedwang
hield. "Straks zweven we ook nog van deze planeet af! Of eet een vogel ons op!"

Isi fronste. "Ik heb anders nog geen vogel gezien. Ik denk dat we juist in dichtbegroeide bomen moeten blijven. Ook tegen de kou." *Ver weg van al die stomme dieren die mijn vragen niet beantwoorden*, dacht ze erbij.

"Jij bent de biologe," zei Pevy chagrijnig. Ze zweefden verder. In dit gebied waren de bomen laag---té laag. Roofdieren konden je zo vanaf de grond grijpen. Ook stonden ze te ver uit elkaar.

Maar even verderop zagen ze de Hoge Heuvels, helemaal bedekt met
natuur, al wisten ze natuurlijk niet dat het gebied zo heette. Daar stond het woud met de hoogste bomen.

Isi keek omlaag en zag een groen pad onder haar, breed en vol in bloei. Langs het pad renden nog steeds dezelfde konijntjes. *Ah, dat doen ze tegen de kou.* Alle pluisjes trilden. Zelfs Pevy, die
vol in het zonlicht vloog, schudde regelmatig zijn vacht. Hij hield zijn
kroost goed vast en probeerde iedereen wat warmte te geven. 

*Wat is het toch een lieve vent*, dacht Isi, terwijl ze aan haar perzik knabbelde. *Hij was dat wilde feest dubbel en dwars waard, ook al zitten we nu een béétje in de problemen.*

Na een korte zweefvlucht doemde aan de horizon een gebergte op.

"Kijk! Dat is meer dan hoog genoeg."

"Ja, en ook meer dan ver genoeg. Het duurt dagen, misschien wel weken
voordat we daar zijn."

"En die dingen dan?" De tweeling wees samen naar een verzameling hoge
rotsen voor hen. Ze waren bedekt met mos.

"Nee! Dat groene spul ... ik vertrouw het niet."

"Pevy, deze hele wereld zit onder het mos, niemand anders heeft er een probleem mee."

"Deze wereld klopt niet. Het is hier ijskoud. De zeedieren
willen niet meer in de zee leven. Het *zand* leeft hier!"

*Aha, dus ik ben niet gek geworden. Of we zijn allebei gek.* Ze duwde haarzelf tegen haar man en aaide Lissy over de bol.

"Het is hier inderdaad anders dan thuis, maar dat maakt het niet meteen
slechter. Ik ben wel toe aan een nieuwe wereld ontdekken. En als het dan
tegenvalt, gaan we weer terug naar huis."

Pevy draaide haar hoofd totdat ze elkaar aankeken, zijn ogen verdrietig. "Isi---hoe moet ik dit zeggen---ons huis bestaat niet meer."

"Wat? Wie heeft het vernield? Die nare buurman van ons zeker, met z'n
vierentwintig pluizenkinderen."

"Nee, luister, zijn huis is ook vernietigd. Onze hele planeet is
vernietigd, dáárom moesten we gisteren halsoverkop van het feest
vluchten."

Isi sloeg haar pootje voor haar mond en een traan rolde door haar vacht. Ze herinnerde het weer, bij vlagen. Scheuren in de grond, brokstukken, ineens zaten zij _op_ een brokstuk en lieten een zwart gat achter waar hun planeet eerst was. "Vreselijk. We hebben altijd pech! Hoe kan dit?"

"Ik heb geen idee. Maar als ik erachter kom dat iemand er iets mee te maken had, dan zal ik die lafaard---"

"Rustig, Pevy, het was een ongeluk. Als we hier toch vastzitten, kun je dat groene spul beter gaan vertrouwen. En snel ook." Het zou niet lang meer duren voordat ze te moe waren om door te gaan, te koud om nog te bewegen.

"Maar ... straks brengen we de kinderen in gevaar? En," fluisterde hij,
"ik probeer hun juist te leren dat ze geen vreemde dieren of planten moeten vertrouwen."

"Prima idee. Niet nuttig op een planeet waar *alles* vreemd is."

Een beuk van de drieling schudde hen uit het gefluisterde gesprek. "Wat had ik nou gezegd?" riep Pevy. "Niet zo hard---"

"De tweeling is weg!"