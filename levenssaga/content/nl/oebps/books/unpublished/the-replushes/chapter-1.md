---
title: "Zee, strand, pluisjes aan land"
weight: 1
---

Onder het wateroppervlak schenen lichtgevende witte bolletjes. Isi keek
ernaar vanaf het strand. *Gisteren was een wild feest,* dacht ze, *maar
hoe ik nou op een hele andere planeet ben beland ...*

Ze staarde naar de Zwoele Zee. Haar piepkleine pootjes groeven diep in het
zand en wilden nog niet opstaan. Ze was duizelig en rilde van de kou. *Het gaat
vast prima met de kinderen*, dacht ze, *ik ga niet terug dat ijskoude water in*.

In de verte dreven brokken steen, ruw en scherp, alsof iemand
erin had gebeten. Ze leken totaal niet op de gladde
kiezelsteentjes in het zand. *Aha! Ik herinner het weer. Die stenen waren ons voertuig hiernaartoe*.

Een steen spoelde aan, een apart laagje groen bovenop. *Wat is dat?* Moeizaam trok ze haarzelf uit het zand en rolde erheen. Haar perfect ronde lichaam maakte dit de meest handige manier van bewegen. De witte lichtjes onderwater bewogen, maar ze negeerde het.

Ze rolde steeds sneller tot ze bovenop de steen stuiterde. *Huh? Hoe komt dit zo snel bovenop onze steen?* Ze duwde haar
hele gezicht tussen het groene spul. Sommige haren bleven haken, maar het
maakte haar niks uit: zowel haar witte vacht als het mos waren
heerlijk zacht.

*Wacht---misschien was het niet gisteravond, maar zijn we al wekenlang op dit strand!* Ze keek
met grote ogen op, net op tijd om een stoet zandmannetjes voorbij te
zien waggelen. *Levend zand? Oh nee, het is gebeurd. Ik ben gek
geworden.*

De witte lichtjes onderwater zwommen naar haar toe. Isi rolde er zonder angst naartoe. Naast dunne bruine pootjes verschenen
nu ook dunne bruine armpjes, klaar voor een
omhelzing.

Uit het water sprongen drie witte bolletjes. Ze zagen er hetzelfde uit
als Isi, maar kleiner.

"Mijn kinderen! Wat ben ik blij jullie---"

"Aan de kant! Wegwezen!"

"Nou, dat is ook niet aardig."

De drieling greep haar pootjes beet en rolde door.

"Gaan jullie nog vertellen wat er is?" Het viertal witte
pluisjes schoot over een zanddrempel en vloog de lucht in. Isi raakte
los en landde verderop. Het strand veranderde in een
muur van vissen. Honderden zeedieren leken plots bang voor
waterdruppels.

"Ik dacht dat vissen juist in het water hoorden? Of klopten mijn boeken niet?"

"Heb jij onder een steen geleefd?" Een reusachtige sidderaal gleed
langs met boze blik.

"Ik heb wel *op* een steen geleefd. Blijkbaar."

"Het water doet rare dingen de laatste tijd. Er verdwijnt steeds meer
zuurstof. De vissen moeten regelmatig op het land springen om bij te
happen, dus ik zou maken dat je wegkomt."

De sidderaal verdween en liet een s-vormig pad achter.

Na de eerste golf van strandspringers volgde direct een tweede. Zelfs de
grote zeebeesten en onverwoestbare zeesterren haastten zich weg van de
golven. Door de chaos heen kwamen twee nieuwe witte pluisjes uit het
water. Isi zwaaide, maar ze zagen haar niet.

Vele vissen glibberden langs haar, babbelend over de situatie. Ze moest
uitkijken dat ze niet werd geplet.

"Alweer een vloed! Het houdt ook niet op."

"Ja! Deze keer lijkt het nog veel erger."

"Véél erger. Kijk dan, draai je eens om."

De twee vissen flopten andersom en keken naar het water. De golven waren
nu zo woest dat het leek alsof de zee een drumstel was dat iemand hard bespeelde.

"Dit is een grote ramp, ik voel het aan mijn wateren!"

"We moeten schuilen tussen het mos."

De vissen verdwenen weer, voordat Isi vragen kon stellen. Uit het water
kwam een nieuw wit pluisje. Deze was groter dan Isi en droeg iemand op
zijn rug.

"Pevy! Pevy! Ik zit hier!"

"Ga weg! Nu!"

"Nou, iedereen is wel in een slecht humeur vandaag."

Het water achter hem steeg en steeg, alsof een gigantisch zeebeest onder
de oppervlakte duwde. Een tweede muur ontstond achter de vissen, deze
keer van nattigheid. Pevy strompelde naar Isi.

"Ik ben blij je te zien," hij knuffelde zijn vrouw. "Maar we
moeten echt weg. Heb je de kinderen gezien?"

"Ja, gezien wel. Maar waar ze nu zijn ..."

Pevy zuchtte. Hij haalde de piepkleine Lissy van zijn rug en gaf haar
aan Isi. Het hele strand was donker en de bomen in de verte in
schaduw gedompeld.

"Dat zijn bomen, toch? Het is niet ver. Ik schat één boomlengte afstand. Ga nu, ik zoek de rest."

Isi twijfelde. Uiteindelijk blies ze een kusje naar haar man en rolde
weg. Ze had de bomen bijna bereikt, toen het water Pevy verzwolg en
onderdompelde. Het hele strand stond nu onderwater en de brokken steen
dreven naar haar toe.

De watermuur steeg en steeg, totdat het zijn eigen gewicht niet meer kon
houden, en alles over de wereld uitstrooide. Met een knal raakten de
eerste enorme druppels het land. De rest volgde onder nog meer kabaal,
en elke druppel moedigde de ander aan, racete over het land. Zo verdronken ze eerst de
bloemenvelden, toen de kleine bomen, en uiteindelijk zelfs de grootste
en zwaarste woudbewoners.

De verwoesting zette lang door. De stevige stroom sleurde Isi mee,
totdat het een groot open veld bereikte, waar het veranderde in vele 
stroompjes water die hun eigen weg vonden.

Isi leunde tegen een stevige steen, glimmend in een strakke straal zonlicht. Ze was nu niet alleen duizelig en ijskoud, ze had ook enorme hoofdpijn.

De schade viel mee. De meeste bomen
waren doorweekt, maar stonden nog overeind---misschien enigszins
scheef. Ook de duinen en de velden sliepen vanavond met gerust hart.

Maar Isi lag niet als enige tegen de rots. Onder haar spartelden drie kibbelende vissen.

"Hé! Ga van me af! Ik moet terug naar het water."

"Nee, ik ga eerst. Ik ben groter, dus ik heb meer water
nodig."

"Onzin! Laat mij voorgaan, ik heb een belangrijke afspraak."

Konijnen huppelden de open plek in. "Hé, kunnen jullie helpen?" vroeg Isi, maar de langoren deden alsof ze haar niet hoorden. "Het is koud en we hebben snel een veilige plek nodig," maar hulp van de huppelaars bleef schaars. Ze gooiden de vissen op hun rug en vertrokken.

*Rare beesten die vissen*, dacht Isi. *Ze leken zo indrukwekkend in mijn boeken, maar ik ben blij dat wij ze niet hadden op onze planeet.*

"Oh nee!" Alle konijnenoren schoten omhoog. "Ik ben Lissy kwijt! Lissy? Lissy? Och, dit gaat Pevy weer niet leuk
vinden."

Toen realiseerde ze waarom ze hoofdpijn had---Lissy zat op haar hoofd.
Ze zuchtte diep en trilde. *Nu Pevy vinden. Nog langer in deze kou overleven we niet!*.

Ze sprong in het drassige mos. Haar twinkelende rode ogen zochten
paniekerig het veld af, terwijl elke draai waterdruppels van haar
vacht gooide, tot ze de bovenkant van haar rots vond.

Een hoopje witte bolletjes lag op de steen. Van een afstand leken het
kleine voetballen, opgestapeld om binnenkort in een wedstrijd te
gebruiken. Van dichtbij zag je dat elk bolletje een vacht van lange
witte haren had. Hier en daar stak een dun groen of bruin stokje uit,
waaraan weer kleinere bolletjes zaten. Elk pluisje had andere kleurtjes
in de vacht verstopt, en dat was de enige manier waarop Isi haar
kinderen uit elkaar hield.

Twee ogen gingen open. Eerst van het bovenste beestje, groot en
pikzwart. Toen verschenen ze links, kleiner, maar gloeiend blauw. Het
hoopje schudde, alsof het kippenvel had, en het bovenste bolletje rolde
naar beneden. Aan de rechterkant gingen drie paar ogen tegelijk open,
allemaal even groot en paars. De hoop schudde nog harder, totdat enkele
van hen omhoogvlogen en verderop in het mos ploften.

Ze verzamelde de weggeschoten pluisjes en keek naar Pevy. Hij lag snoezig te snurken, de tweeling tegen hem
aan, nog geen last van de kou. Haar maag knorde. *Eten en warmte, dat moeten we vinden, en snel ook.*

Ze rolde naar de rand van de open plek. Daar stond het bomvol planten. Prachtige rode rozen, gele
viooltjes, en paarse dropplanten bedolven onder de bijen. Verder was de
grond bezaaid met mos. 

*Nee, beste lezer, gras bestond nog niet, nog lang niet. Net als heel veel andere planten en dieren. Maar wie weet kunnen deze pluisjes iets betekenen.*

Door de bloemenstengels huppelde weer een groep babykonijnen. Ze leken niet bang, of op de vlucht voor een roofdier dat hen op wilde vreten. Ze
speelden een spelletje met een drietal muizen. Elke keer als een muis
een konijn aanraakte zei hij "tikkie, jij bent 'm!" en werden de rollen
omgedraaid. 

*Ik vind het nu al leuk hier!* dacht ze lachend. "Zeg, konijntjes, waar kunnen we een warme---" Ze waren weg voordat ze de vraag had gesteld. 

Ze begreep niks van deze wereld, maar wel van het leven. Een *biologe*, zo noemde ze haarzelf. Iemand die de natuur bestudeert. Ze vergat haar zorgen, danste tussen de beesten door
en luisterde verwonderd naar alle geluiden. Ze ging ervan uit dat hier hetzelfde gold als overal: felrood, felgeel of gestreept is giftig, de rest is goed eten.

Rollend door het mos herinnerde ze wat ze had gehoord. *De zuurstof verdween uit het
water. Dat is niet goed. En hoe groeit deze groene mosplant eigenlijk bovenop stenen?*

Maar haar knorrende maag eiste nu écht aandacht. 

Vlak voor haar neus stond een bosje bessen,
maar ze kon niet dichterbij komen. Ze wilde wel vooruit rollen, maar iets hield haar tegen. Ze wilde zich afzetten tegen de grond, maar het lukte niet. *Ben ik eindelijk niet meer duizelig, voel ik me
ziek*.

Langs haar hupsten vissen terug naar de zee. Ze keken haar aan
alsof ze net een scheet had gelaten en zich persoonlijk beledigd
voelden. Ze discussieerden over het wilde water en de storm op
komst. Hun boze blik bleef bij Isi, terwijl ze over haar roddelden. *Ha, precies, ga maar lekker terug naar het water*.

Ze haalde haar benen tevoorschijn om te wandelen, maar ook die voelden
weinig meer. Niks werkte zoals ze gewend was. Ze stak haar armpje uit om
van afstand vruchten te plukken, maar hoezeer ze ook probeerde, het eten
leek steeds verder weg. *Is mijn arm soms korter hier?* dacht ze. *Of speelt de
plant een spelletje met mij?* 

Haar ogen schoten open. *Of, misschien, is
de plant helemaal geen plant! Oh jee, het is gebeurd. Ik ben gek
geworden*.

Een schreeuw galmde door de open plek. Ze draaide om en zag Pevy druk gebaren. Hij zei iets, maar ze kon er niks van maken.

"Wat zeg je?" Het viel haar op dat Pevy
steeds kleiner werd. "Nee, niet weglopen, kom dichterbij!"

"Kan niet, ik moet blijven," riep Pevy. Hij wees schuin de lucht
in. Toen zag Isi het ook.

"Lissy ... ze zweeft!"