---
title: "1. Het Geheime Bericht"
weight: 1
---

Het was niet de schuld van de uilen, maar ze kregen wél de schuld.

Soms bezorgden ze post met een blije boodschap, zoals de Gigant Gallo die luisterde naar de wezens in het woud en hen tussen haar reusachtige bladeren liet schuilen.

Maar nog vaker was het slecht nieuws. De wolken hadden een diersoort verjaagd met eindeloze hagelbuien. De Gigant Barto had zijn bladeren vergiftigd: kom vooral niet in de buurt!

Maar de uilen brachten het nieuws, ze maakten het niet. En zo bezorgden ze al jarenlang post over de volgende kudde die vertrok om aan de Giganten te ontsnappen, of de zoveelste school vissen die schuilde in onderzeese grotten voor de Walgelijke Wolken.

"Ze zouden eens dankbaar moeten zijn," bromde Wo. "Voordat wij,
genereuze wolken, het heft in handen namen was het chaos. Een Namenoorlog? Het Duivendilemma? Nu wij de baas zijn gebeurt dat nooit meer, hoor."

"Misschien, Opperwolk, moet u niet steeds bliksemflitsen en regen
loslaten als u boos bent. Ze kunnen niet raden wat u wilt." Willi had
meteen spijt van zijn woorden. Wo veranderde van wit naar grijs en
blies zichzelf op honderdmaal Willi's grootte. Zijn witte ogen vervormden tot gele knikkers, neerkijkend op zijn assistent.

"Wat zei je?" Wo brulde zo hard dat beesten op de grond zouden denken
dat onweer op komst was. Willi zweefde langzaam achteruit, zijn witte
kleur getint met angstig groen.

"Niks, Opperwolk, slechts een suggestie."

"Dat dacht ik al. Je bent mijn hoofdassistent omdat de dieren van Beneden je aardig vinden. Je moet niet denken dat je belangrijk bent."

Wo kromp naar normale grootte en draaide weg. "Heb je de uilen nog gesproken?"

"Nee, Opperwolk, ze zijn al maandenlang druk met nieuwe scholen bouwen, zoals in de Drinkboom. Ik wilde daarop wachten."

"Wat?" Nog voor hij zijn ogen knipperde groeide Wo terug tot
reusachtige grootte. "We moeten die uilen te vriend houden!" 

*Onder controle houden bedoel je zeker*, dacht hij.

"Haal Roy, hij moet een belangrijk bericht versturen."

"Maar, Opperwolk, hij is nog op de vorige missie."

"Puh! Ze noemen hem toch Roy Racing Rogers? Dan
verwacht ik snelheid. Daal af naar de uilen en overhandig dit."

Zonder te kijken gooide Wo een stuk hout, met daarin de boodschap
gekerfd, bovenop zijn assistent. Willi moest moeite doen om het bericht
niet door zijn doorzichtige dampwolken te laten vallen. Hij boog
zijn hoofd en vertrok.

Het was een lange reis. Deels omdat hij een weg moest banen door wel
vijf luchtlagen, deels omdat wolken nou eenmaal op een slakkengang
voortbewegen. Hij zat meestal, samen met Wo, in een paleis in de hoogste
laag: de _Witte Wolken_. Deze bleven stralend wit, alsof ze
net gewassen waren, omdat ze het dichtst bij de zon stonden.

Daaronder zaten de _Blauwe Wolken_, meestal te vinden boven de
oceanen en de rivieren. Ze lieten alleen het blauwe deel van zonlicht
door en zorgden zo voor de schitterende zeeën.

Willi bevroor. Een doffe knal kwam van onderen. Hij bleef maar denken aan het belangrijke bericht dat hij droeg. *Misschien had dit die knal wel kunnen voorkomen! Ik moet sneller zijn.*

Hij daalde verder af en bereikte de _Paarse Wolken_. Als het niet
regende, waren deze onzichtbaar. Als het wél regende, en de
zon scheen, verschenen ze en maakten regenbogen. Op deze droge dag racete hij erdoorheen.

De _Groene Wolken_ kostte meer moeite. Zij kregen
hun kleur van de natuur op het land dat natuurlijk alleen het groene
deel van zonlicht terugkaatste. Hij was op weg naar het woud en zag
dus geen hand voor ogen in de groene wolkenjungle.

Rakelings zoemde een zwerm vinken langs, maar hij belandde ongedeerd in
de laatste laag: de _Grijze Wolken_. Zij namen de stemming over van de andere wolken of de vogels die erdoorheen vlogen. Op een mooie zorgeloze dag kleurde de lucht lichtblauw, als Wo weer woedend was werden de wolken donkergrijs.

Vandaag waren ze Magart. *Een kleur die jij niet meer kan zien of voorstellen, maar als je het toch wilt weten, stel je een donkergrijs voorwerp voor dat tóch zo fel is dat je ogen pijn doen en moeten wegkijken.*

Dit is niet goed, dacht Willi. Echt niet goed. *Ik moet dat bericht lezen, ik moet weten wat er aan de hand is.* 

Hij stuurde zijn vele dampen tot een hand verscheen, stevig genoeg om het hout op de plaats te houden.

Het woud ontwaakte onder hem. Groene boomtoppen ontsprongen uit hun stam als een fontein. De eerste vroege vogels---zo hadden de goden besloten dat deze nieuwe diersoort moest heten, op aanraden van Eerste Paardenbloem---bereidden fluitend de uilenpost voor. 

Alle boodschappen zagen er precies uit als degene in zijn hand. Een blok hout gewikkeld in bladeren om de inhoud geheim te houden. De straf voor andermans post lezen was verbanning: je mocht nooit meer in het woud komen.

Een eenzame rode panda schoot tussen de takken door. Groepjes uilskuikens vlogen naar school, hun moeder vooraan. Sommigen konden nog niet zelfstandig vliegen en zaten bovenop haar.

De beesten Beneden kenden de luchtlagen niet eens, omdat ze hun hele leven alleen de Grijze Wolken zagen. Het was zelfs levensgevaarlijk, ook voor vogels, om bij de Paarse Wolken te komen.

*Zij weten niet wat voor gevaar dreigt. Magart is géén fijne kleur. Niemand let op mij, de kust is veilig,* dacht hij, en hij blies het eerste blaadje van de geheime boodschap. 

Een luide schreeuw gooide zijn gedaante in de war, zijn gezicht ondersteboven en zijn hand terug tot wolkjes, waardoor de post viel.

"Willi! Stop nu meteen!"