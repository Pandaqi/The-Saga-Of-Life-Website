---
title: "7. De Nachtrivier"
weight: 7
---

Lucas had nu al urenlang de dam van de bevers bespioneerd vanuit een boom. Hij zag niks verdachts. Geen wezens die er niet hoorden te zijn, geen vierkante gaten, de dam liep vredig van de ene naar de andere kant van de Nachtrivier.

*Maar ik weet zeker dat er maar één diersoort is die zulke precieze vierkanten kan snijden,* dacht hij. *Tijd om dichterbij te komen.*

Het woud lag nu achter hem en hij zweefde rustig over bloemenvelden. De hele omgeving rook naar pas gemaaid gras. En hij zag weer waarom het de Nachtrivier heette: het water was eerder zwart dan doorzichtig blauw.

Maar Lucas wist dat het water even verfrissend was en nam een paar slokken. Sterker nog, de rivier bevatte het meeste leven van alle wateren in de omgeving, mede dankzij de dam van de bevers die de stroming in balans hield.

's Nachts gloeide de rivier onder het maanlicht en zorgden Groenogen in het water voor een waar lichtspektakel. Het was de belangrijkste
lichtbron in de nacht, genoeg om hele kuddes in het duister over te laten steken.

De dam wierp een schaduw over Lucas, die na enkele stevige
streden de voorkant bereikte. Tientallen bevers sprongen heen
en weer over het water, ieder met een tak of steen in de mond. Hij herkende het als jonge bevers die oefenden met dambouwen, maar zelfs zij konden al in een minuut een hele boom vellen en toevoegen aan hun huis.

Hij klopte aan. Niemand reageerde. Hij zweefde weer een stukje omhoog. "Ik kom voor Bibo! Zeg dat Lucas er is."

Iets zwaars plofte op de grond achter hem.

"Denk je nou echt dat de _bevers_ het hebben gedaan?" Mario's stem. Wel het láátste dat hij wilde horen.

"Nee. Tijdens het Duivendilemma mochten we hun dam vaak gebruiken, ze waren altijd gastvrij." *En ik wilde even rustig kunnen nadenken*, dacht hij. Het bericht in Mario's poten trok zijn aandacht.

"Oh, ja, ik was op weg naar Gallo. Maar ik dacht: misschien heeft Lucas mijn hulp wel nodig."

Lucas zuchtte en besloot te concentreren op het mysterie. "De bevers zouden nooit op tijd kunnen vluchten voor Zwartspoor. Ik denk dat het een nieuw soort bom is, eentje die ik niet ken."

"Nou jaaaa zeg! Lucas? Die iets niet weet? Ik dacht dat ik het nooit zou meemaken!"

Lucas nam een scherpe bocht en sloeg expres Mario met zijn vleugel in
het gezicht. *Alsof ik het leuk vind dat ik dit niet uit kan vogelen, je
hoeft het niet nog erger te maken*.

"Ah, ik zie het al. Je bent nog steeds boos over hoe ik je vanochtend
heb ingemaakt."

"Houd je snavel." Hij klopte opnieuw, iets harder.

Een deel van de dam viel op de grond en plette de planten ernaast. *Iets minder hard kloppen de volgende keer,* dacht hij.

"Dus ... moet ik iets weten over de bevers?" fluisterde Mario. "Hoe groot is de kans dat we in een valstrik lopen?"

"Je hoeft nergens bang voor te zijn. Iedere bevernaam begint begint met een B. Anders kunnen ze het niet onthouden. Dat geeft wel aan hoe slim ze zijn."

Hij verwachtte de binnenkant van een dam te zien, maar in plaats daarvan
verscheen, achter enkele takken, een nette deur. Geruisloos slingerde
deze open.

Bibo stapte het veld op. "Poeh, het is warm. Ben ik even blij dat onze dam op een rivier staat!"

"Het hele idee van een dam is dat hij op een rivier staat," zei Lucas nors.

"Niet zo betweterig, makkertje Lucas van me. Nu ik erover
nadenk, trouwens, mijn opa Bennie maakte ooit een dam op een klif, als een brug, en---"

"We vragen ons af," onderbrak Mario, "of je een methode kent om
vierkante gaten in hout te---eh---blazen."

"Blazen? Welke idioot blaast nou weer tegen hout? Je moet knagen. Knagen
of opblazen."

"Ik denk dat Mario dat bedoelt."

"Oh, ja, natuurlijk. Nou, dat is een interessante vraag vrienden. Wij hebben namelijk hetzelfde probleem." Bibo wenkte dat ze mochten binnenkomen. Lucas voorop; Mario volgde behoedzaam. Uilen waren klein, maar bevers nog kleiner.

"Pas op voor laaghangende takken. Een bever kreeg er ooit
eentje in haar oog, duurde drie maanden voordat ze weer kon
zien!"

Ze liepen over een brug van takken, terwijl onder hen rivierstroompjes door de dam krioelden. Na elke stap trok Mario zijn poot omhoog om te controleren op splinters.

Eindelijk bereikten ze een vloer die wél vast en droog was. Ze gingen links, even later weer rechts, links, en
uiteindelijk via een schuine helling omhoog. Gelukkig waren alle bevers
buiten en kwamen ze niemand tegen: de dam was te klein om elkaar te
passeren.

"We zijn nu in de voorste toren, neem ik aan?" zei Lucas.

"Goed opgelet," zei Bibo. "Dit deel van de dam is onze uitkijktoren.
Hier zien we of er gevaar aankomt. 's Nachts staan hier onze bewakers.
En nu wil het lot dat eventjes geleden, in het donker, een vierkant gat is verschenen. In de grond. Uit het niets. We kunnen nu niet meer in de
uitkijktoren staan."

Bibo zei het net op tijd---Mario was bijna doorgelopen. Allemaal keken
ze naar beneden en zagen slechts een vierkant, modderig gat. Geen stukje
hout te bekennen.

"Er is niet geknaagd. Er is ook niet gesneden, daar zijn de randen te
ruw voor. Wij staan voor een raadsel ... en jullie nu ook eigenlijk. We hadden meteen een bericht naar Eeris gestuurd, de godin van de natuur, maar nog steeds geen antwoord."

"Zoals je ziet zijn al onze Bezorgers een beetje druk. Al hoopte ik dat Orlando inmiddels wel _iets_ zou versturen." Lucas leunde met één vleugel tegen de houten muur en wreef zijn
andere over zijn kin. Mario zat op de grond en inspecteerde
de randen. *Waarom de uitkijktoren?* dacht Lucas. *En waarom vierkant?*

"Is dit de enige uitkijktoren die is beschadigd?"

"Wij bevers zijn geen luxebeesten, dus we hebben maar één uitkijktoren. Nu ik erover nadenk, dat moet veranderen."

"En nergens anders zijn gaten verschenen?"

"We hebben de hele dam doorzocht. Ook de bewakers hebben niks verdachts
gezien of gehoord."

Lucas sloot zijn ogen. Mario voelde aan de randen van het gat, tot hij
bleef steken. Hij trok hard aan zijn vleugel, maar kwam niet los.

"Zeg Lucas?" Geen reactie.

"Lucas? Hoor je me? We hebben een probleempje."

Lucas ijsbeerde door de gang, maar reageerde niet op Mario.

"Lucas!"

"Argh, wil jij je snavel eens een keer houden?! Ik probeer na te
denken!"

"Ja, en misschien wil ik wel helpen. Heb je daar eens over nagedacht?"

Lucas zuchtte. "Wat is er?"

"Ik zit vast aan het gat. En mijn gevoel zegt mij dat er
Zwartspoor mee gemoeid is."

"Zwartspoor? Dat vervelende, enge, nare spul?" Bibo dook naar de grond en stak zijn hoofd door het gat.

"Verdraaid, tientallen zwarte strepen aan de onderkant van het hout,"
klonk zijn doffe stem.

Lucas probeerde Mario los te trekken, maar zonder succes. "Ik moet terug naar de anderen. We moeten een geheime vergadering houden. Bibo, kom met mij mee, we hebben je expertise nodig. Mario, jij blijft hier, ik heb geen andere keus."

"Bibo kan me toch losknagen?"

"En dan? Dan doe je op een andere plek iets stoms om mij in de weg te
lopen."

Mario's gezicht kleurde rood. Bibo stak zijn handen in de lucht en
deed voorzichtig een stap achteruit. Lucas draaide zich weg. 

Ineens hoorde hij luid geschreeuw en het geluid van brekende takken. Twee vleugels grepen zijn nek. Veren vlogen in het rond. Takken bleven
aan Mario hangen, maar hij gooide ze weg alsof het niets was.

Hij viel naar de grond en Mario rolde over hem heen. Hij probeerde weg te
vliegen, maar werd steeds opnieuw teruggetrokken.

"Jongens. Jongens!" Bibo knaagde snel alle takken doormidden. Mario en Lucas lieten elkaar los en vielen allebei tegen een andere
muur.

"Als je niet Aria's broer was, had ik je alle hoeken van de
dam laten zien!"

"Oh ja? Ik heb wel gezien hoe je naar haar kijkt."

"Sinds wanneer is het een misdaad om iemand te bewonderen?"

"Jij bewondert alleen maar jezelf!"

Bibo sloeg zijn staart hard tegen de muur en stampte met zijn voet.
Mario en Lucas vielen stil, terwijl hij met handen in de zij voor hen
stond.

"Gedraag je een beetje. Dit is een serieuze zaak. Ik ben veel goede
bevers verloren aan Zwartspoor. Nu ik erover nadenk, hoe kinderachtig dat jullie vechten over zoiets kleins."

Bibo trok beide uilen als kleine kinderen aan hun oren de dam uit. 

"Ik ben naar Gallo," zei Mario, zijn gezicht serieus. "Die Gigant heeft er iets mee te maken. Ik ... weet niet of ik terugkom."

"Ik hoop dat je niet terugkomt," zei Lucas.

Voor tien seconden klonk slechts het zachte zwaaien van de bloemen op het veld. Toen vloog Mario weg.

Bibo kwam aanlopen met een stapel houten briefplanken, vers uitgeknaagd door de jonge bevers. "Tja, als ik toch naar de uilen ga, kan ik meteen deze dingen meenemen."

"Ik zie hoeveel werk het is voor jullie," zei Lucas knikkend, "ik snap dat jullie daar een beloning voor willen."

Bibo klom verbaasd op Lucas' rug. "Beloning? Wij helpen de uilen dolgraag, we hebben nooit een beloning gevraagd."