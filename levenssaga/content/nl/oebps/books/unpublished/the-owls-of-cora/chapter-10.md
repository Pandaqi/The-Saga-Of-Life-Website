---
title: "10. Epiloog"
weight: 10
---

Toen hij wakker werd in de vroege ochtend, zag hij een uitgestorven
woud. De aanval op de Nachtrivier was helemaal aan de andere kant van het continent, maar de klap was zo groot dat zelfs hier een laagje water stond met druppeltjes Zwartspoor.

Zijn beschermelingen waren vertrokken. De bomen die ooit
zijn zware, dorre takken ophielden waren verdwenen, en op steun van de leeuwen hoefde hij niet te rekenen.

Als hij omhoog had gekeken, had hij gezien dat nieuwe wolken aan de hemel prijkten. Wolken die mooie figuren maakten in de lucht als je iets langer keek, zoals een plant, een draak en een wasbeer. Maar Barto keek nooit omhoog, hij keek alleen maar neer.

Als hij had geluisterd, had hij Gallo nachtenlang met de wezens in zijn omgeving horen spreken. Wat moesten ze met Barto doen? Wat moesten ze met de uilen doen?

Gallo zei dingen als: "Ik heb hele diersoorten zien ontstaan en verdwijnen wanneer ze te groot werden. Het loopt niet goed af met wezens die god gaan spelen."

Maar hij zei ook dingen als: "De uilen hebben de heilige regels gebroken, daarvoor moeten ze verbannen uit het woud. Zelfs als dit voorbij is, en de landen weer veilig, mogen ze nooit meer terugkomen."

En bijna alle dieren liepen weg met het idee dat de Verwoesting van het Woud toch ook de schuld van de uilen was. Want zij stuurden de berichten.

Als Barto niet zo zeker was van zijn macht, als hij ook maar één keer had geluisterd naar de dieren van Beneden, had hij dit allemaal kunnen voorkomen.

Maar de dingen waren gelopen zoals ze waren gelopen. Een keuze was gemaakt.

"Waar is iedereen? Wat is er gebeurd?" sprak de Gigant langzaam en laag.
Van alle kanten klonk geritsel van blaadjes en gestomp op de aarde. Hier
en daar onthulde een zonnestraal een schaduw achter de bomen---maar
niet van de boom zelf.

"Wie is daar? Vertel me wie je bent! Ik zal je belonen!" sprak Barto
plechtig. Hij keek verschrokken om zich heen, terwijl nog meer van zijn takken afbraken. 

De schaduwen achter de bomen groeiden, maar de zon
werd steeds minder fel. Met volle vaart vielen ballen van blaadjes uit
de lucht, die met een dreun op de grond neerkwamen, maar vervolgens
roerloos bleven liggen. 

Het was doodstil. Een seconde, niks bewoog. Twee
seconden, de ballen rolden heen en weer. Drie seconden, weer geen
zuchtje wind.

Barto keek opzij. Een pad was vrijgemaakt, van hier tot aan de bergen, alle natuur verplaatst en alle dieren vershuisd. En toen pas begreep hij wat er ging gebeuren.

Een krachtige klap. Alle ballen sprongen open en Barto voelde drie,
vier, tien, twintig, vijftig speren door zich heen steken. 

De bovenkant van de Gigant schoof van zijn stam, doormidden gesneden alsof het slechts een papiertje was. Het kantelde en kantelde, tot de kilometershoge stam met een doffe klap over het
noorden van het woud viel, tegen de bergen aan. 

Een schaduw stapte in het licht en toonde een reusachtig bruin beest met zwarte glinsterende strepen.

"Wij zijn het Apenvolk van Apra en we komen in naam van Eeris."

&nbsp;

*En zo ging het leven door ...*