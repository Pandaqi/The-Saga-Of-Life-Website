---
title: "Wijsheid, Grijsheid"
weight: 9
---

"Dus, als ik dit goed begrijp, staan wij op de rand van oorlog---en
jullie zijn de enige vier die het weten?"

Alle uilen knikten en namen een slok van hun hete thee. Aria keek verdrietig. "Haten de bomen ons echt zo enorm?"

"De meeste bomen zijn geen Giganten, en kunnen dus niet praten, maar dat betekent niet dat ze blij zijn met jullie."

"Hoe weet u dat? Ze kunnen u toch ook niks vertellen?" De rest keek Mario aan alsof hij een grove belediging naar Ultara had geslingerd.

"De boom waarin jullie nu zitten heet de Levensboom en was vroeger de troon van Feria, de godin van de Dieren. Bomen leven, alleen op een andere manier, en omdat ik hier al jaren woon heb ik geleerd hoe je met hen kan communiceren. Al gaat dat lastig."

Ultara liep naar haar ketel middenin de hut en roerde snel. Een
kruidige geur vulde hun neuzen. Vele ramen probeerden al het licht tussen de bladeren te vangen, terwijl lappen stof de overgebleven stukken muur bekleedden. Die had ze als jonge uil opgehaald uit verre landen.

"Misschien kunnen we over ons probleem praten, in plaats van uw geweldige gesprekken met bomen," zei Mario ongeduldig. Lucas keek pijnzend door het raam. 

Ultara staarde naar haar ketel. "Hmm. Wat zei je ook al weer ... Zwartspoor en vierkante gaten?"

"Ja?"

"Er is één plek waarvan ik al jarenlang denk dat er Zwartspoor groeit: de
bodem van de Nachtrivier. Ik zie geen andere reden waarom het water zo zwart is."

Ultara streek door haar grijze veren, waardoor allerlei kleine witte veertjes loskwamen. Ze trok een lade open en haalde houtblokken uit de berg spullen. Ze blies het
stof eraf en gooide het op tafel. Roy en Aria begonnen te lezen.

Mario stond naast Lucas bij het raam. "Hoe zijn jij en Ultara zo rustig in deze situatie?"

"Wij verkiezen verstand boven emotionele acties. De enige reden dat wij
het Duivendilemma wonnen is omdat wij nadachten, terwijl de
duiven alleen maar met hun krachten smeten."

"Misschien. Maar geef toe, als ik niet aan dat gat had gezeten in de
dam, hadden we nooit geweten dat daar óók Zwartspoor was gebruikt."

"Waar. Maar een goede uitkomst betekent niet meteen dat de actie
juist was. Ik zou loeihard tegen Barto aan kunnen vliegen en hem
toevallig verslaan. Dat betekent niet dat het verstandig is om dat elke
keer te doen als je iemand wilt verslaan."

"Heb je nog meer wijs advies? Voor mij en Aria bijvoorbeeld?"

Lucas sloeg zijn lange vleugel om Mario's brede schouders. "Makker, ik heb heel wijs advies voor je: geef het op. Je ziet toch dat ze iemand anders leuk vindt?"

"Maar ... maar ze heeft mij niet eens een kans gegeven!"

"Stel jij zou verliefd zijn op een meisje. Stapelverliefd. Dan geef je
toch ook niet elke andere uil die je tegenkomt een kans? Je hebt
al iemand die je leuk vindt, dus je gaat vol voor die persoon."

"Klinkt als het advies van iemand die zelf weinig succes heeft in
de liefde."

"Wie heeft liefde nodig als je detective kan spelen?" Lucas liep weg.

"Iedereen," mompelde Mario, "iedereen heeft liefde nodig."

Aria tikte tegen de blokken op tafel. "Wat is dit allemaal?" vroeg ze aan Ultara.

"Correspondentie tussen mij en Urbano over *Project B*."

"Corresponwat?"

"Brieven."

"Welke Urbano?"

"Maakt het uit? Hou eens op met al die vragen, ik probeer wijze adviezen te geven."

"Sorry," fluisterde Aria terwijl ze naar de vloer keek.

"Hij vroeg mijn hulp bij een geheim onderzoek. Ik reisde
regelmatig naar het noorden om Barto te bespioneren. Het was niet
makkelijk. Hij wordt bewaakt door allerlei gevaarlijke wezens. Ik heb het overleefd, ten koste van wat veren. Barto heeft altijd alle macht
willen hebben, maar er is één wezen waarvoor hij bang is: *Eeris*."

"En? Wat heeft zij gedaan?"

"Niks. Als Natuurgodin wilde ze niet haar grootste bomen vellen. Ze wilde eerst bewijs hebben, maar voordat ik dat kon vergaren ontdekte hij
mijn schuilplaats. Sindsdien ben ik op de vlucht. Tot nog toe heeft hij
dit huisje niet gevonden, al denk ik dat hij gewoon niet
over het Groene Pad durft. De eekhoorns proberen Eeris bevriend te
houden door regelmatig expedities in het Regenboogbos uit te voeren,
maar als je het mij vraagt houdt ze ons aan het lijntje."

"We hebben geen tijd om bewijs te leveren! Voordat we deze brief van
Barto naar Eeris hebben gebracht zijn we al dagen verder."

"Als we wachten hebben we vanzelf bewijs. Als Barto de dam heeft
vernietigd zal het duidelijk zijn, en steunt Eeris ons."

"Nooit! We laten de bevers niet aan hun lot over. Is er geen andere
manier?" Aria duwde haar snavel bijna in Ultara's gezicht.

"Wat voor monster denk je dat ik ben? Natuurlijk evacueren we eerst de
bevers."

Een gil. Mario danste voor het raam alsof hij een
spook zag. Roy volgde met zijn ogen Mario's vleugel die naar buiten
wees.

"Willi? Wat doe jij hier?"

*Kunnen ze alsjeblieft ophouden met vol verbazing mijn naam roepen,* dacht hij. Willi bewoog wild zijn mond, maar geen van de uilen verstond hem. Lucas opende de deur en het huisje vulde met mist.

"Jullie moeten weg. Er komt gevaar aan, ik zag het van boven."

"Wat bedoel je?" Mario keek naar buiten en zag niks anders dan een kalm
golvende zee.

Een bonk tegen de vloer gooide alle uilen naar de grond. Door alle ramen
schoten takken het huisje binnen en drukten hen tegen de muren. Na
een tweede bonk splitste de vloer in drie stukken, viel de ketel om, en
stroomde de soep door spleten de zee in. Na een derde bonk zakte het
hele huisje in en vielen stukken uit het plafond.

"Hij heeft mijn eigen boom tegen mij opgezet! Vuile Barto!" 

Ultara sloeg met een krukje een tak kapot en baande met Marios hulp een weg naar de voordeur. Lucas schopte een bankje naar Aria toe. Zij
pakte het op en sloeg Roy los uit de greep van de boom, waarna ze samen sierlijk drie slaande takken ontweken.

Lucas zat nog vast, als een mummy ingewikkeld door bladeren, achterin de kamer. "Ga! Nu!"

Aria wilde terugspringen, maar Mario hield haar tegen. Hij rende door het huis, springend van de hak op de tak, tot hij
voor Lucas' snavel stond. Links en rechts waren de muren al afgebrokkeld
en met een grote plons in de zee beland. 

Schreeuwend trok hij de takken kapot. Ook de overige muren vielen in het water. Het plafond had niks meer om zich te ondersteunen. Ze grepen elkaar vast en vlogen sneller dan de wind uit het huis. 

Ze zweefden pas net in vrijheid toen waterdruppels op hun vleugels spetterden. Het plafond lag in de Wijze Zee. Van Ultara's huis was niks meer over.

"Je hebt me gered," hijgde Lucas.

"Natuurlijk. Wij zijn Corar," antwoordde
Mario lachend. "En je blijft Aria's broer." Hij knipoogde, Lucas rolde zijn ogen.

Met Roy voorop die het tempo bepaalde, vlogen ze naar de bevers. Willi was nog steeds te langzaam, maar hij kon zichzelf inmiddels opblazen zoals de Opperwolk, en gebruikte dat om sneller te zijn.

Onder hen kleurden steeds meer bomen zwart en zakten weg in de grond. Ze waren aan het einde van de zee en moesten nu, met tegenzin, toch echt over het bos.

"Barto kan ons op de een of andere manier volgen," riep Ultara.

"Niet als het aan mij ligt," zei Willi, en hij ontplofte zichzelf tot een dikke mist.

Direct groeiden takken de hemel in, brede slierten met scherpe doorns als versiering. Voor de uilen waren het schaduwen die soms ineens naast je verschenen.

"Aaah!" Aria werd geraakt. Roy dook omlaag en ving haar op, maar nu kwam de volgende tak op hen allebei af.

Totdat een nieuwe tak verscheen, zonder doorns, met zachte bladeren. De takken gebruikten de hele hemel om te zwaardvechten, klap na klap, splinters en verkreukelde blaadjes als sneeuwvlokken door de mist van Willi.

"Gallo beschermt ons! Blijf vliegen!"

Eindelijk zoefden ze over de open bloemenvelden, met steeds minder bomen in hun pad, en de glinsterende Nachtrivier als kompas.

Bibo opende de voordeur van de dam en gooide een bever de rivier in. "Verdwijn! Voorgoed! Daar is de waterval, succes met overleven."

"Dat zal niet nodig zijn," zei Ultara terwijl ze vlak voor de rivier
landde. Ze trok de bever uit het water en gooide hem voor haar neer.

"Ik heb hem gevonden. Dit is Barto Bever," zei Bibo trots. Lucas
stak zijn duim omhoog en bekeek het druipende beest, takjes als snoepjes tussen zijn tanden.

Lucas zweefde ineens tien meter de lucht in en grijnsde van oor tot oor. "Natuurlijk! Er is helemaal geen bom die vierkante gaten maakt. De gaten
zijn van tevoren stiekem door Barto gesneden, en de Zwartspoor explosie heeft ze uit het hout geduwd."

*Ik heb het gevonden!* De rest liet Lucas feesten, totdat Barto water ophoestte en overeind sprong.

"Wees blij nu het nog kan." Barto's hoekige tanden
verschenen. Hij lachte zo hard dat alle vogels
spontaan uit de bomen sprongen, totdat Mario hem tot bedaren bracht door
een houten plank op zijn hoofd te slaan.

"Jullie zijn voorspelbaar. Een paar trucjes en jullie raken afgeleid. Jullie baas was zo gemeen dat het geen enkele moeite kostte om een uil om te praten naar onze kant. De goden zullen mij belonen."

"Welke goden? Dit woud kent maar één godin, en zij veracht het gebruik
van Zwartspoor."

"Nee, niet die slappe smoes die ze Eeris noemen. De bomen zijn onze
échte goden. Binnenkort zullen ze ook de wolken wegpesten, en dan zal
dit woud bloeien." Zijn hoektand glimde in de zon. "Maar voordat iets kan bloeien ... moet eerst de oude rotzooi opgeruimd."

Mario gooide Barto regelrecht in de rivier. Ultara deed geen moeite om hem te redden.

"Iedereen uit de dam! Barto heeft het hele ding besmeurd met Zwartspoor. Als het water hoger staat zal het de dam raken en ontploffen. We kunnen hier niet tegen vechten, we kunnen alleen maar vluchten."

Bibo dook van bovenaf in de uitkijktoren. Hij liet
zichzelf van een touw hangen en het schelle geluid van een alarmbel
klonk over de hele Nachtrivier. 

De uilen hoorden slechts geritsel en gekraak. Het geluid
versterkte, totdat de voordeur plat werd gelopen en aan
alle kanten bevers uit de dam renden, zo hard dat het leek alsof ze over water konden lopen. 

Maar het bleef niet bij de dam. Langs de hele nachtrivier verschenen diersoorten die begrepen wat er gebeurt als je een dam weghaalt en het water ineens weer volledig kan stromen.

Bibo kerfde een kruis in de grond waar alle bevers zich verzamelden. "Code rood! Nu ik erover nadenk, nog erger dan code rood!"

De grootste bevers knaagden de voor- en
achterkant van de dam los. De dam zakte een klein stukje,
totdat het niet meer vastzat, maar in het water dreef. Knak. De dam hing schuin. Takken barstten los en
vlogen als vuurpijlen uit de rivier. De stroom van de Nachtrivier
versnelde en sleurde de dam richting de waterval.

Iedereen rende weg van de rivier. Voordat ze het eind van het veld bereikten hoorden ze een gigantische knal.

Het scheelde veel dat de dam explodeerde bij de waterval. Maar het kan natuurlijk niet alles oplossen.

Meters water stortten over de bloemenvelden en jaagden op de wezens. De uilen grepen zoveel mogelijk bevers en hielden ze droog, maar ze waren met te weinig, en de meeste gingen kopje onder. 

De laatste brokstukken van de dam vielen over de rand. Het water zakte, opgenomen door de grond, maar niet genoeg. De hele omgeving was tijdelijk veranderd in een zee.

"We hebben het gered!" riep Mario, maar de rest keek naar iets achter hem.

"Oh," zei Roy, "nu begrijp ik wat Barto stiekem voorbereidde."

Delen van het bos misten, alsof happen eruit waren genomen. Die missende onderdelen stonden op de klif in de verte, ondergedompeld in Zwartspoor.

De zwarte bomen vlogen van de klif rechtstreeks op het water af, als reusachtige kraaien die een lekkere vis onderwater proberen te vangen.

De eerste boom raakte het water. Zwarte klodders plakten de bevers aan elkaar vast. Het water begon woest te golven.

De volgende boom. Roy gooide extra bevers in Mario's poten, zodat hij zelf de explosie kon ontwijken.

Nog een boom. Het water golfde op sommige plekken bijna hoger dan de klif. Lucas kreeg een plens water over zich heen en werd naar beneden gezogen.

Aria gooide haar bevers ook in Mario's poten en dook als een dolfijn het water in om Lucas naar boven te trekken.

"Ja joh," kreunde Mario, "tuurlijk, ik til deze dertig bevers wel."

Stapels bomen stortten ter water, elk met nog meer zwarte explosies dan de vorige. Ultara wapperde een windvlaag om haarzelf te redden. De omgeving veranderde in een donker bos op klaarlichte dag. Willi dook het water in en vormde een luchtbubbel voor de vele bevers die niet snel genoeg naar boven konden zwemmen.

Zelfs Roy had moeite alles te ontwijken en kreeg weer zwarte strepen over zijn vleugels. Ultara steeg op totdat iedereen haar kon zien, hoger dan de hoogste Gigant, tot ze bijna de Grijze Wolken raakte.

Haar stem klonk uit alle richtingen. "Het gebied is verloren. We moeten gaan. Roep alle uilen bij elkaar."

"En dan?" Roy vloog meteen naast haar.

"Om middernacht zal ik een geluid laten horen. Dan moet iedereen tegelijk naar boven vliegen. Hoger dan de Giganten, kunnen ze ons niet zien, niet horen, en niks maken."

"Welk geluid?"

"Oehoe."

"Oe ... hoe?"

"Het is een ouduils woord, geleend van het oudduifs, dat *vlucht* betekent. Uilen horen beter dan wie dan ook, ze zullen het horen."

Mario vloog kriskras door de lucht alsof hij een vervelende wesp wilde ontwijken, minstens veertig doorweekte en gewonde bevers bovenop hem.

Takken groeiden omhoog vanachter de waterval, meer en meer, dikker en dikker, totdat een brug ontstond boven het water. De zwarte klodders die erop af vlogen maakten hem niet kapot, nee, ze maakten de brug juist sterker en steviger. Hij plaatste de bevers op de Brug van Gallo, hoog en droog, en voegde zich bij de uilen.

Aria knuffelde hem. "Omdat je mijn broer hebt gered," zei ze. Hij kreeg rode wangen, totdat Roy ook vanaf de
zijkant kwam aanvliegen voor een knuffel. Ze keken Lucas aan.

"Ik ben niet zo van de groepsknuffels. Ik hoop jullie, als het gelukt
is, snel weer te zien. We hebben niet lang meer om
alle uilen op de vleugels te krijgen. We moeten allemaal in een andere richting: Noord, Oost, Zuid, West."

Hij was meteen weg. Roy en Aria gaven elkaar een lange zoen en vertrokken. 

Mario had snel alle uilen in het Westen bij elkaar, het waren er maar weinig. Samen met hen wachtte hij op een brede tak op het signaal, toen hij koude waterdruppels voelde. De bomen leken wazig als hij voor zich uitkeek. 

"Willi! Had je niet allang terug bij Wo moeten zijn?"

"Nee, de Opperwolk mag stikken. Ik ga de wereld rondreizen."

Mario glimlachte. "Succes. Misschien komen we je nog tegen, ik weet niet waar ik heen ga. Ik ben nooit buiten het woud geweest."

"Ik ook niet," zei een hoge stem achter hem, "mijn familie liet me
achter toen ze weggingen." Mario draaide zich om en keek recht in de
glinsterende bruine ogen van de mooiste uil die hij ooit had gezien. Ze
had een bloemetje in het haar en twee rode takken als
armbanden om haar poten. Ze lachte naar hem. 

Hij stapte op haar af. "Hallo daar. Ik heet Mario. En jij?"

"Piche. Piche Rogers."

"Wat een prachtige naam. Blijf maar dicht bij mij, dan ben je veilig."

Hij was dermate verzonken in Piche's ogen dat hij niet zag dat een
grijze uil hoog boven de bomen uittorende, en het maanlicht in alle
richtingen weerkaatste. Een deel van het licht viel op de hoogste boom,
Barto, die wakker werd maar Ultar niet zag. 

Ze nam een grote hap adem en gaf een minutenlang orkest van slechts één woord. 

"Oehoe."

Vanuit alle hoeken van het woud stegen de uilen ten
hemel. Ultara zag tot haar vreugde om de paar seconden weer een nieuw
gezin boven de bomen zweven. De wind zong mooie liederen met de
blaadjes, en de sterren schenen de weg voor elke uilenfamilie om elders
een nieuw leven te beginnen. 

Toen de zon bijna opkwam, was het weer helemaal stil en had elke uil een nieuwe toekomst gevonden. Ultara verliet als laatste uil voorgoed het gebied van de Hoge Heuvels.

Met in haar poten het allerlaatste bericht dat ze ooit zouden versturen.