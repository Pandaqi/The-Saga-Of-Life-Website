---
title: "8. Te lezen of niet te lezen"
weight: 8
---

De eekhoorns waren klaar met hun reddingsmissie. Alle kuikens waren gezond en wel terug in de vleugels van hun ouders, hoewel Urbano niet wist of ze de komende maanden nog naar school durfden te gaan.

Binnenin de Verzamelboom was het nog steeds een rotzooi van jewelste. Ze besloten maar van buitenaf de boom te beklimmen en de geheime vergaderkamer te betreden.

Orlando liep paniekerig rond. Lucas tilde scheefhangende planken op zodat Bibo ze doormidden kon knagen. De vergadertafel zat aan het plafond geplakt met Zwartspoor, maar dat was goed, want anders hadden ze niet genoeg ruimte om te staan.

"Iemand wat nootjes?" vroeg Orlando. Lucas schudde zijn hoofd. De eekhoorns boden hazelnoten aan, maar de rest toonde weinig interesse. Ook het knaaghout van de bevers werd vriendelijk afgewezen.

"Waar is iedereen?"

"Roy, Aria en Mario heb ik ook niet meer gezien. Zelf heb ik alle uilen naar huis gestuurd," zei Orlando. "Zo'n aanval met Zwartspoor is niet niks. En we konden toch niet werken in die verwoeste kamer."

"_Alle uilen?_ Dus dáárom heeft al dagenlang niemand post gehad."

"Hé, Tobias is nog steeds spoorloos verdwenen, ik doe ook maar mijn best."

"Ja, dat zit me niet lekker. De dader moet in de buurt zijn geweest om Tobias ongezien te kunnen ontvoeren."

Bibo inspecteerde de houten vloer van de kamer, telkens opmerkend hoe
mooi het was. Met de nadruk op _was_.

"Ik kan niks vinden. Helemaal niks." *Hoe kan een bom nou precies
vierkante gaten blazen?* dacht Lucas keer op keer. *En hoe kan zo'n ding
onopgemerkt de school binnenkomen?*

"Eén ding heb ik nog niet onderzocht: waar komt het
Zwartspoor vandaan? Ik dacht dat we alles hadden opgeruimd na de
Vogeloorlog."

"Ik weet wel zeker dat we alles hadden opgeruimd---ik heb het
persoonlijk overzien," antwoordde Bibo. "Het moet uit een ander deel van de wereld komen, waar wij niet kunnen komen."

"Je denkt toch niet dat de _apen_ het hebben gedaan?"

"Nee. Er zijn veel wegen naar ons woud. Of de Zwartspoorplant is zelf teruggekomen. Niemand van ons weet waar de Nachtrivier begint of eindigt."

"Als wij iets mogen zeggen," begonnen de vier eekhoorns, terwijl ze allemaal hun vinger opstaken, "jullie vergeten de belangrijkste vraag. _Waarom_? Wat is een motief om de uilen lastig te vallen?"

"Wie Zwartspoor gebruikt," zei Orlando, "denkt niet meer na als een normaal wezen."

"Jawel." Lucas liep naar het midden. "Er is altijd een reden. De duiven, hoe dom we die wezens ook vonden toen we ertegen vochten, hadden altijd goede redenen voor hun missies."

Hij dacht gestommel te horen ergens anders in de Verzamelboom.

"Dus?" vroeg Orlando ongeduldig. "Wat is het motief?"

"Uilen zijn ..." Lucas keek geschrokken op. "De post stilleggen. Iemand wilde dat er dagenlang geen enkel bericht werd verstuurd."

Orlando sloeg een vleugel voor zijn snavel. "Oh nee, en ik heb precies---"

Lucas sprong bovenop hem en won het gevecht voordat het begon. "En jij hebt precies gedaan wat ze wilden. Is dat toevallig? Nee."

"Je denkt dat _ik_ er iets mee te maken heb?"

"Waar is Tobias? Waar heb je Tobias verstopt?"

Opnieuw trilde de boom hevig. Maar iedereen in de kamer stond doodstil. De eekhoorns drukten Orlando tegen de grond. Lucas draaide in de lucht achterstevoren en stoof langs de trap naar beneden. De algemene kamer was inderdaad een rotzooi, maar ook helemaal leeg.

*Orlando bood mij vechtstokken aan voordat we gingen,* dacht hij. *Er moet een geheime opslag zijn, van vroeger.* 

Hij wapperde zijn vleugels zo hard hij kon. Houtsplinters vlogen tegen de muren, de kamer werd een wervelwind---behalve rechts achter hem. Daar werd de wervelwind opgezogen, de splinters als een goocheltruc weggetoverd.

Eén klap tegen de muur en een deur viel opzij. Tobias zat tegen de muur, vastgebonden met bladeren, uilsogen groter dan Lucas ze ooit had gezien.

Hij pakte een zwakke Tobias in zijn klauwen en vloog terug omhoog. Bibo schrok zich een hoedje en knaagde meteen de bladeren los.

"Waarom?" schreeuwde hij naar Orlando.

"Ik zeg niks meer." Hij glimlachte. "Jullie zijn toch al te laat. Het hele woud heeft geen enkel nieuws gekregen. Een flinke verrassing staat _iedereen_ te wachten."

Samen bonden ze Orlando vast, toen het opeens heel mistig werd in de kamer. Lucas zag geen hand voor ogen en dacht de grip op Orlando te verliezen.

Een hoofd verscheen in de mist. "Willi! Niet het moment. Wolken zijn _niet_ toegestaan in deze ruimte. Laat ons met rust."

Het werd twee keer zo mistig. "_Laat ons met rust?_ Dankzij mij staat de Verzamelboom nog overeind!"

"Ik kan niemand vertrouwen, zeker geen Walgelijke Wolk."

Willi had er genoeg van. Hij groeide zo groot dat hij iedereen omringde, zijn kleur van witroze naar Peris, een kleur roder dan rood. Een regenbui veranderde de vergaderkamer in een zwembad.

"Ik heb jullie nooit iets aangedaan en altijd geholpen. _Waarom vertrouwen jullie mij niet?_"

Het bleef stil. Willi kromp. Orlando probeerde weg te vliegen, maar een eekhoornstaart greep net op tijd zijn poot.

"Omdat je nou eenmaal een wolk bent," zei Lucas zacht.

"En wolken brengen de regen waarvan planten groeien. Wolken beschermen je tegen hete zonnestralen in de zomer. Maar nog belangrijker: ik kan er niks aan doen dat ik als wolk ben geboren."

"Je hebt gelijk." Lucas durfde Willi niet aan te kijken. "Je uiterlijk is een wolk, maar je hart is een uil. We moeten samen uitzoeken welke geheime gebeurtenis Orlando wilde verzwijgen---en snel."

Tobias bromde. "Zijn we allemaal soms vergeten wie hier de baas---" 

Lucas plaatste een blad terug voor Tobias' mond. En snelheid kwam, zoals gevraagd. Een bericht, klein en keurig ingepakt, vloog door de opening en landde middenin de kamer.

Bibo las de buitenkant. "Code zeventien. Moet bezorgd door Mario. Meteen. Met spoed."

Alsof je hem zo kon oproepen, vloog Mario de kamer binnen. Hij wilde in paniek iets anders schreeuwen, totdat hij Bibo hoorde. "Dit ga ik niet bezorgen. Dan gebeurt er nog zo'n aanslag."

De kamer viel stil. Bibo bleef wijselijk tussen Mario en Lucas in staan en hield ze op afstand. 

"Dan is de oplossing simpel, we openen het bericht," zei Lucas.

"Geen sprake van," zei Tobias. "Mario, het is jouw taak, of je het leuk vindt of niet. Als we het openen, als we het niet afleveren, heeft Opperboom Barto dat door. Met gevolgen."

Nu zweefden Roy en Aria ook binnen. Hij sloeg zijn warme vleugel om haar heen, terwijl zij het een zacht kusje gaf.

Mario keek weg. Nu pas zag hij Orlando. "Heeft hij het gedaan? Zo ja, dan wil ik laten weten dat ik hem al vanaf het begin niet vertrouwde."

"Nee," zei Lucas, "hij was maar een deel van het plan."

"Oké, dus wie heeft nog véél meer reden om uilen te haten?"

"Ik heb reden om jou te haten. Ik heb de aanslag niet gepleegd,"
antwoordde Lucas. "En wat zei ik nou over jij die je bemoeit met het
onderzoek?"

"Wat is er in vredesnaam tussen jullie gebeurd?" Aria verbaasde haarzelf met de woeste kreet.

"Niks. Lucas denkt dat hij geniaal is en alles in z'n eentje kan
oplossen. Zoals je ziet is hij niet bepaald succesvol."

Mario pakte het bericht, gooide zijn cape over zichzelf heen alsof hij erin wilde verdwijnen, en liep naar buiten.

Tobias luisterde niet meer. Hij keek schuin naar de vloer. Bij het
noemen van nog meer aanslagen was zijn stemming omgeslagen. Hij had
het duivendilemma ten volste meegemaakt. En soms, heel soms, kon hij dat niet vergeten.

"Je weet het niet," zei hij ineens. "Hopelijk was het een eenmalig
ongeluk. Wat ik wél weet is dat de Giganten machtiger zijn dan wij. We
kunnen ze niet dwarsbomen. Ik breng niet alle uilen in gevaar op
een grote gok."

"De plicht roept," fluisterde Mario. "Ik heb tenminste vandaag een hele aardige bever leren kennen." Hij steeg op.

*Ik begrijp het heel goed, ik ben het er niet mee eens*, dacht Lucas. De dag brak bijna aan.

"Ik ben bang dat je geen keus hebt," zei Aria. "We komen net van Gallo af. Ze is van plan om op te staan tegen de andere Giganten."

"Een Gigantengevecht?" fluisterde Tobias. "Het hele woud gaat eraan. Dat mag niet gebeuren."

"Niet het hele woud. Er is geen Gigant in het Oosten. Alleen in het Noorden, Zuiden en Westen."

*Het voelt alsof dat belangrijk is,* dacht Lucas. Maar zijn hoofd kwam er niet uit. Hij keek naar Willi, hangend rondom de boom als een bewaker. Hij moest andere mensen erbij betrekken, vragen stellen.

"Moet jij niet terug, Bibo?"

"Het is nu laagseizoen bij de Nachtrivier, dus er is geen gevaar voor de
dam. Nu ik erover nadenk, ze kunnen waarschijnlijk ook in het
hoogseizoen zonder mij. Als leider kijk ik vooral toe hoe
_andere_ bevers het werk doen."

"Wat zou jij gedaan hebben?" 

Bibo was al half in slaap verzonken. "Ik? Ik doe dus niet veel. Alles gaat aan bevers voorbij. Wij bouwen een dam, wij leven in de dam, totdat de dam kapot gaat door het water. Dan bouwen we een nieuwe dam."

"Hoe komen jullie aan zoveel hout dan? Komt dat zomaar uit de lucht vallen?"

"Soms. Takken sterven of breken af.
Maar meestal gebruiken we vers hout, dat is sterker. We hoeven slechts een uurtje aan een boom te knagen, zelfs hele grote, en hij is van ons."

Hij had de zin nog niet uitgesproken of alle uilen waaiden het huis uit.

"Hé! Wacht! Wacht op mij!" Bibo greep Lucas' poot, maar
miste. Ternauwernood greep hij Roys
staartveren. Roy verloor even zijn evenwicht, maar kreeg Bibo na enkele
neerwaartse spiralen achterop.

"Aria, kom onder mij vliegen," fluisterde Roy. In de verte zagen ze Mario vliegen, van boven verlicht door de maan, en hij mocht hen niet horen.

"We moeten onder hem langs. Dat is het lastigst om te zien voor hem,"
voegde Lucas toe. Hij zette een steile afdaling in.

Mario vloog nietsvermoedend door het duister. Aria vond Roy leuk, niet hem. Iedereen vond hem stom. Hij maakte alles lastig. Maar dit was een taak die hij kon volbrengen. Deze belangrijke brief afleveren. Iets dat hij wél kon. Hij deed dit voor Cora. En een beetje voor zichzelf.

Naast het zoemen van zijn eigen vleugels hoorde hij onder
zich de nachtgeluiden van het woud. Insecten bewogen onophoudelijk takken en bladeren. Eens in de zoveel tijd
hoorde hij ook het hardere geritsel of gefladder van grotere beesten.
Het viel hem dan ook niet op dat het onder hem wel heel hard waaide.

"Stop!" Uit het donker doemden drie uilen op. Ze fladderden de vleugels
hard tegen Mario in, waardoor hij afremde, een salto achterover maakte,
en in een berg bladeren plofte.

Mario mankeerde niks dankzij de zachte landing en krabbelde omhoog. Lucas griste het bericht uit zijn vleugels.

"Geef het terug! Jullie maken er een rotzooi van. Jullie
maken een grote fout. Wil je soms dat Cora net als alle andere families
ten onder gaat?"

"Nee," zei Aria. "Ik wil dat Cora sterk blijft. En dat kan alleen als we elkaar allemaal helpen. Zelfs al breekt het de regels."

"Orlando bewijst dat niet iedereen binnen Cora zomaar te vertrouwen is. Roy bewijst dat uilen daarbuiten wél te vertrouwen zijn." Lucas klopte op zijn rug. "Misschien moeten we de familie Rogers ook toevoegen."

"Corar? Klinkt voor geen meter." Mario lachte om zijn eigen grap. Iedereen lachte mee en trok hem overeind.

Roy ving enkele vuurvliegjes en las het bericht.

*Het is zover. Roei de bevers uit. Vernietig de uilenscholen. Zwartspoor ligt op de gebruikelijke plek. Getekend: Barto.*

Ze stegen meteen op, zonder vuurvliegjes, terug naar het duister. Roy verliet de groep even om Bibo af te zetten, maar was terug voordat ze het wisten. Niet verrassend natuurlijk, met zijn snelheid.

Pas hoog boven de bomen durfde Mario te praten. "Is de Opperboom nou echt zo dom om zijn eigen naam eronder te zetten?"

"Nee. Maar ik ken wel andere beesten die hun naam altijd beginnen met een B ..."

Langzaam begon het Mario te dagen. "De bevers hebben de Gigant in het oosten lang geleden opgevreten, of niet?"

Aria knikte. "En wij hebben boom na boom uitgehold, duizenden houtwormen naar het woud gehaald. Dit is Barto's wraak. De bomen wilden wraak. Zó graag, dat ze bereid waren hun eigen soort te vernietigen met Zwartspoor."

Inmiddels was het licht genoeg om te zien dat ze naar het westen waren
uitgeweken. Ze keken hun grote ogen uit. De natuur was kleurrijker dan
zij het kenden. Ze bevonden zich op het strand van de Wijze Zee, met aan de waterlijn honderden prachtige zeesterren.

In het midden, op het water, stond een grote boom. Dikke stam, enorme
wortels, donkerbruin, en een bladerdek dat bijna heel het strand in
schaduw hulde. Een schoorsteen pufte om de paar seconden een rookwolk.

"Hoe wist je dat we naar het westen gingen? Heb je ook nachtvisie gekregen tijdens het Duivendilemma?" vroeg Aria.

"Ik---" Lucas viel stil. *Verdraaid, ik dacht dat ik iedereen naar het westen had gebracht om de bevers te helpen,* dacht hij. *Er is zoveel gebeurd, ik denk niet meer helder.* 

Hij kuchte. "Mijn instinct. Ik dacht dat we hulp konden gebruiken."

"Je stelt voor om _Ultara_ om advies te vragen? Ze heeft Tobias ooit in zee gesmeten, omdat ze het niet met hem eens was."

"Allemaal kletspraat. Als iemand weet hoe we de uilen kunnen redden, dan is het de Wijze Uil. En volgens mij is ze net wakker."