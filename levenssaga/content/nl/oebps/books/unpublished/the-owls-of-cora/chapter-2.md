---
title: "Familiebedrijf"
weight: 2
---

Een groep uilen gooide Willi's gedaante in de war en vloog door de mist die daaruit ontstond. De voorste droeg een grote naamkaart met _Orlando Obra_ en ving sierlijk de geheime boodschap.

Een fret zwaaide naar Orlando vanaf de grond. Hij zag het meteen en daalde af. Terwijl Willi dichterbij sloop, kon hij maar stukjes opvangen van de boodschap die de fret wilde versturen.

"Het staat in mijn geheugen! Je brief wordt vandaag nog verstuurd." Orlando ontmoette een verbaasde Willi in de lucht. 

"Sinds wanneer ben jij een Voorbereidingsuil? Ben je niet te jong?"

"Het heet inmiddels een _Vooruil_. Klinkt hipper. Maar niemand wil het doen, dus ik kreeg de baan door mijn snavel geboord."

De groep uilen omcirkelde een boom en Willi had moeite hen
bij te houden. Hij wilde de geheime boodschap terugpakken, maar zag toen pas dat Orlando ook een andere brief in zijn klauwen hield, en wist niet meer welke welke was. 

Ineens gooide Orlando een brief omlaag. "Sorry, deze is nog van eergisteren!"

Een konijn ving het op. Ze las de inhoud en lachte haar grootste lach: "Hij wil met mij afspreken! Oh, maar, als deze van eergisteren is ..." 

Ze huppelde weg op een snelheid die de uilen tot slakken maakte.

Willi's gezicht stond op onweer. Orlando lachte. "Geen zorgen, jouw bericht is veilig in mijn klauwen. Wij zijn getraind om nooit post te verwisselen."

De kleinwolk ontspande en zigzagde met Orlando tussen hoge bomen. De groep uilen liet hij gaan: Willi kon niet snel genoeg. "Dat van die Vooruilen is toch zonde? Jonge uilen, die nog hartstikke snel vliegen, de hele dag achter een tafeltje brieven laten inpakken?"

"Compleet zonde. Maar onze baas besloot dat het nodig was, want we lopen achter en steeds meer uilen verdwijnen. Hij heeft die nieuwe school gebouwd in de Drinkboom en wil andere vakken geven."

"Zoals?"

"Vroeger leerde je boomadressen lezen en sneller vliegen. We kregen topografie over de
kortste routes door het woud. Nu leert school ineens hoe we onszelf moeten verdedigen. En hoe we de
verleiding weerstaan om andermans post te lezen!"

Orlando keek hem plots strak aan. "Maar goed dat ik je tegenhield, ik zag dat de blaadjes bijna van je bericht waaiden. Hmm, ik zou niet weten wat ik moest doen als ik werd verbannen. Of jij."

*Ik? Ik ben maar een assistent, een klein wolkje,* dacht Willi.

Orlando bewoog dichterbij, hield een vleugel voor zijn snavel en fluisterde: "Maar als je het mij vraagt, hebben de wolken onze baas rare dingen verteld, en zijn die nieuwe scholen onzin."

Ze arriveerden bij een brede boom met een grote, ronde opening. De Verzamelboom: het hoofdkwartier voor alle uilenpost.

De opening leidde naar een gigantische kamer, uitgehold in de boomstam. Deze was nog leeg, aangezien de Vooruilen altijd als eerste aankwamen.
Alleen hun baas stond al klaar, achter zijn tafel, gedrukt tegen het midden van de achterste muur. 

Orlando liep naar binnen, maar Willi blies hem terug. "Ik moet het bericht terughebben."

"Maar---"

"Het is voor Roy. Geen enkele andere uil mag het bezorgen."

Orlando fronste, maar deed zoals gevraagd en betrad de Verzamelboom. "Goedemorgen Tobias Cornell," zei hij opgewekt.

"Dat valt tegen. We zijn weer twee Vooruilen kwijt. Ze zijn met de
ochtendzon vetrokken naar god weet waar. Het is net zoals vroeger!"

"Ach, joh, komt wel goed. Hier, neem wat nootjes."

"Niet alles is op te lossen met nootjes!" bromde Tobias, alsof hij
een klein kind voor de tiende keer moest zeggen dat ze paper niet moesten opeten. "Dat dachten jouw voorouders ook, dat het wel goed kwam. En, vertel mij eens, kwam het goed?"

"Dat was een andere situatie. Zij hadden niet de
samenwerking die wij hebben. Zij hadden geen Cora."

"Je stopt te veel vertrouwen in die Cora." Tobias deed een
grijszwart petje op waarop datzelfde woord stond.

Uilen waren altijd al postbodes. Vanaf het moment dat ze voor
het eerst ter wereld kwamen, was het ondenkbaar dat iemand iets anders
zou doen. Op je eerste verjaardag moest je naar de uilenschool. Als je
daarmee klaar was, waren er nog zeventien trainingen om te doen, tot jij besloot dat je de uil was die je wilde zijn. Maar dat was sowieso een uil die _iets_ met post deed.

En, tja, zodra de dieren leerden dat ze niet meer dagenlang hoefden te lopen om iemand iets persoonlijk te vertellen, maar het ook aan een Vooruil in de buurt konden doorgeven, gebruikten ze massaal de Uilenpost.

Honderden uilenfamilies concurreerden om de snelste te zijn. Allemaal
slijmden ze bij de grootste dieren om de meeste post op te eisen. Allemaal wilden ze beste vriendjes worden met de Giganten en de Opperwolk.

Maar dat kon natuurlijk niet lang goed gaan ...

Uit de Verzamelboom schalmde een hoorn. Het luide geluid echode door het
hele woud. Voordat de klank de bergen had bereikt moesten alle Bezorgers in de Verzamelboom staan. Willi
bedekte zijn oren en keek gepijnigd naar binnen door de opening.

"Het lijkt alsof je elke dag harder blaast," zei Orlando. Hij
legde de nodige gereedschappen op de Vooruiltafels.

"Ja. Dat is nodig. Gisteren kwam de helft van de Bezorgers te laat."

"De Bezorgers moeten al dagenlang overwerken, zelfs als het al donker is!"

"Er is nou eenmaal veel post en weinig Bezorgers. Ik sta hier toch ook netjes elke ochtend?"

"Weet je wat ik zie? Een zeuruil. Niemand is perfect, maar dankzij Cora leven we al jaren in vrede. Nee, _leven we_."

Tobias gromde en bleef in het midden van de
kamer om iedereen te controleren.

Orlando liep naar de bak met hout. Dit kregen ze van de bevers bij de *Nachtrivier*: zij snijden takken
met hun taaie tanden in de vorm van dikke ansichtkaarten. In eerste instantie
deden ze het gratis, want bevers bijten nou eenmaal graag hout, maar
enkele maanden geleden vroegen ze alsnog beloning. Een plek in de Uilenraad, voorrang bij de post.

Hij pakte stukken hout en liep naar de bak met houtwormen. Hiervoor vertrouwden ze op de vinken van *Welhier*, een geheimzinnig gebied vlakbij de beboste bergen. Om de zoveel tijd brachten ze nieuwe houtwormen, die minstens een jaar leven.

Hij fluisterde de boodschappen die hij had gehoord, zoals die van de fret, en de houtwormen vraten dit in het hout.

Als laatste stap begeleidde hij de post naar Tobias, die het controleerde en naar de Inpakkers keerde. Deze
wikkelden drie droge bladeren om het bericht en knoopten de lange
eindjes tot een lus. Pas dan, na die lange voorbereiding, was een
bericht klaar om te worden opgepakt en de wijde wereld ingevlogen door de Bezorgers.

De eersten van die groep bestormden nu als vuurpijlen de opening.

"Aria! Normaal gesproken ben je hier als allereerste, voordat ik de hoorn luidt. Waar was je? Maak er maar géén gewoonte van."

Aria Amando vloog rustig door het vertrek. Alle aanwezigen keken op en volgden haar met rode wangen terwijl ze sierlijk landde. Natuurlijk vond ze het fijn dat men haar mooi vond, maar ze haatte de aandacht en kwam daarom normaal gesproken als eerste. 

Ze gaapte en rekte zich uit. "Ik heb slecht geslapen. Rond middernacht hoorde ik een knal, harder dan ik ooit hoorde. Daarna kon ik niet meer rustig liggen."

"Smoesjes, ik heb niks gehoord." Tobias tuurde naar het woud. Willi wilde zeggen dat de knal wél echt was en dat hij moest luisteren, maar durfde niet. Tobias' grijze wenkbrauwen fronsten en zijn kromme snavel klapte. "Komt die broer van je nog?"

"Hij heet Lucas en hij is een van de beste
Bezorgers." Zelfs als Aria boos werd klonk haar stem nog als een
nachtegaal, zacht en melodieus. Tobias intimideerde ze zeker niet.

"Allemaal goed en wel, beantwoord mijn vraag maar."

"Ja, hij was samen met Mario---"

Dwars door Willi heen vlogen twee pijlsnelle uilen richting de opening.
Vlak voor Tobias remden ze abrupt af en hingen doodstil in de lucht.

"Mario Reo. Op het randje, zoals altijd, maar nog net op tijd. Ik kan je kracht en snelheid goed gebruiken, je discipline is
waardeloos!"

Mario zag het als een compliment en pronkte tegenover Aria met zijn
gespierde borstkas. Hij droeg een strak pak. Om zijn nek hing een cape
die hij op een missie had buitgemaakt. Als enige uil droeg hij kleding en was trots op de bijnaam van _superuil_.

Zo gespierd als Mario was, zo dun was Lucas. Hij klopte het stof van zijn veren en rukte een klein takje uit zijn snavel.

"Dit is de laatste keer dat ik met jou ga hardvliegen in de ochtend, je
bent roekeloos," zei Lucas, en hij slofte samen met zijn zus naar binnen.

"*Roekoeloos* bedoel je zeker. Je bent te sloom voor mij." Mario wilde nog meer schreeuwen, maar werd door Tobias als laatste Bezorger de zaal ingesleurd.

Tobias sloot de bladgordijnen in de opening en telde hoeveel uilen hij nog over had. Langzaam, vervelend langzaam. Niet omdat hij dat wilde, maar omdat hij niet meer sneller kon.

"Ik kan jouw snelheid makkelijk aan," fluisterde Lucas, "het was gewoon veel te mistig om veilig te racen."

"Ah, dat zal mijn schuld zijn," fluisterde Willi, terwijl hij zijn grote
achterwolk door de opening probeerde te duwen.

Tobias telde tot hij een lege plek tegenkwam. Dit had hij nog nooit meegemaakt. Een van zijn topuilen, misschien wel de beste postuil die ze ooit hadden gehad, was voor het eerst in zijn leven niet op tijd. 

Normaal gesproken stond hij hier allang de telling te verstoren met zijn praatjes, en dan moest Tobias hem toespreken en stil krijgen, terwijl Roy nog meer grapjes maakte en met zijn enorme kleurrijke vleugels te kijk liep. Nu was er geen spoor. En Tobias miste zijn aanwezigheid.

"We hadden hem nooit moeten toelaten," fluisterde Orlando, "Roy is geen deel van Cora, en je ziet wat er dan gebeurt."

"Zeg dat alsjeblieft niet," fluisterde Willi voordat hij het doorhad. Hij herinnerde het nog goed. Zo begon het lang geleden ook. Toen steeds meer uilen verdwenen, hielden de uilenfamilies een bijeenkomst. Het kon niet langer zo, en het voorstel was om allemaal samen te werken en elkaar te helpen. Iedere familie had een eigen specialiteit.

Maar het voorstel werd afgewezen. De uilen waren te dom, of te trots, Willi wist het niet. Maar ze liepen allemaal uit de bijeenkomst met dezelfde opmerking: ik vertrouw die andere familie niet, ze zijn niet zoals wij.

"Waar is Roy?" vroeg Tobias luid.

"Hij had nachtdienst," zei Aria. "Code zeventien. Hij moest
een speciaal bericht versturen naar onze buren in het verre noorden. Ik zei dat hij daarna wel wat rust verdiende."

"Rust? Rust? Niemand hier krijgt rust zonder dat ik het zeg!" schreeuwde
hij, zo hard dat iedereen uit reflex hun vleugels tegen de oren
drukte.

Het was even stil. Helemaal stil. Aria keek schuin omlaag, op zoek naar een aardige manier om hier tegenin te gaan. Ze
wist ook wel dat Tobias de baas was. Ze hield haar mond, pakte een
nieuwe lading houtblokken, en werkte door.

"Zo mag ik het zien," mompelde Tobias. Hij liep naar Mario toe, pakte post uit zijn vleugels, en wierp dit bij Lucas in de schoot. Nog steeds keek de hele bende verbaasd toe, terwijl sommige verveeld met houtwormen speelden, wachtend tot de zoveelste uitbarsting van Tobias voorbij was.

"Jij," schreeuwde Tobias weer. "Haal Roy. Het maakt me niet
uit wat hij 's nachts uitspookt, vandaag heeft hij twintig ladingen post
te verwerken."

Mario kreeg een schouderklop en liep naar de opening.

Toen hij de bladgordijnen opzijschoof viel en een streep licht de
kamer in. Ze waren nu minstens een halfuur vertraagd en de zon stond
hoger dan normaal. Mario wilde zich net afzetten, toen hij fronste en langzaam achteruitliep, weg van de opening, en iedereen met zijn vleugels aan de kant duwde.

"Ik---eh---denk dat je Roy niet meer hoeft te zoeken."

Precies toen Roy door de opening zoefde, explodeerde de Verzamelboom.
