---
title: "5. Het Noorden"
weight: 5
---

*Ik moet sneller leren vliegen*, dacht Willi, *dan mag ik eindelijk eens
mee met de uilen*. 

Hij vloog nog langzamer dan normaal en kreunde onder
het gewicht van het houten bericht dat hij nog steeds bij zich droeg, als de domoor die hij was. 

Na een lange reis had hij de vijf luchtlagen doorkruist. Wo zweefde verveeld rondom zijn troon. Hij was kleiner dan normaal en keek met halfdichte ogen naar beneden.

"Is alles goed, Opperwolk?" vroeg Willi voorzichtig terwijl hij het
paleis ingleed.

"Ik heb verontrustende berichten gekregen. De Giganten hebben niet al
mijn bevelen uitgevoerd."

Willi keek ongemakkelijk in de rondte. "Dat is vervelend."

"Ik hoop dat jij goed nieuws voor me hebt? Je bent sneller terug dan
normaal."

"Het spijt me, ik breng slechts vreselijk nieuws. Er is een aanslag
gepleegd."

Wo keek niet op. Willi wachtte even en bewoog dichterbij. "De uilen vroegen zich af of u iets had gezien, gehoord, of gemerkt."

"Nee."

"Geen knal gehoord? Twee knallen? Dieren die zich raar gedragen? Wat zijn precies die problemen met de Giganten?"

"Stil!" Wo keek hem voor het eerst aan. "Het is al lastig genoeg
zonder dat jij je neus in mijn zaken stopt. Nee is nee. Je hebt het
bericht aan Roy afgeleverd?"

"Nee, want die aanslag---"

"Terug! Nu! Je bent net als die Giganten. Alsmaar problemen geven en
twijfelen aan alles wat ik doe."

"Maar Opperwolk, het bericht is zo zwaar. Vertel me wat er in staat, dan
kan ik het bericht vertellen. Dan kan ik sneller vliegen."

"Ik begin te twijfelen aan jouw intelligentie, Willi. Je weet dat een
beest onder geen enkele omstandigheid een bericht mag lezen dat hij niet
geschreven heeft. De goden zouden woedend zijn!"

*Hij blijft maar doen alsof hij iets geeft om wat de goden vinden*, dacht Willi, maar hij durfde het weer niet te zeggen. *Ik hoorde hem laatst echt wel praten over hun plannen om ze te laten verdwijnen van deze wereld.*

"Je moet niet zeuren, ik zag Roy al in de juiste richting vertrekken."

"Wat is het adres?"

"De Gigant in het zuiden. Barto? Nee, die zit in het Noorden. Gar ...
gans ... gabber ... gao?"

"Gallo. Misschien vinden ze je aardiger als je hun naam onthoudt."

Willi begon die zin op vol volume, maar mompelde uiteindelijk vooral
tegen zichzelf. Wo had hem al weggeduwd en hoorde het gelukkig niet.

*Hoe durft hij*, dacht Willi. *Na jarenlang trouwe dienst behandelt hij me nog als een lage postuil*.

Wo keek weer weg. Zijn hoofd leunde op zijn hand, alsof het zonder
ondersteuning naar beneden zou vallen, wat natuurlijk bizar is, want hij is een wolk. Zijn andere hand schuifelde op en
neer, totdat hij Willi omsingelde.

"Weet je wat? Lever het bericht zelf maar af! Misschien is die Roy wel
de boosdoener. De mol, de rat, de spion---hoe je het ook noemt als
iemand ons tegenwerkt."

Willi zuchtte overdreven, maar Wo's gele bliksemogen brachten hem terug
op zijn plaats. *Zeg eens een keer iets,* dacht hij, *dan mag je met de uilen mee.*

"Nee, ik lever het bericht niet zelf af. Ik ben niet jouw postuil."

Wo groeide reusachtige en kleurde Magart. Willi moest zijn ogen sluiten om niet gek te worden. Zijn stem piepte. "Sorry, sorry. Maar natuurlijk, natuurlijk, Opperwolk. Ik vertrek meteen."

Hij daalde voor de zoveelste keer af door de luchtlagen. Hij bleef
lang rond de Paarse Wolken hangen, omdat hij in de hogere luchtlagen sneller bewoog.

Het bericht brandde in zijn vermoeide lichaam, terwijl steeds koudere
lucht zijn wolken streelde. Hij bibberde even en liet enkele
sneeuwvlokjes ontsnappen. 

*Weet je wat? Hij kan me hier toch niet zien,* dacht Willi. Hij keek in de rondte. Geen mogelijke ooggetuigen. Hij remde af, en trok het stuk hout uit zijn wolkdampen. Hij draaide het bericht naar zich toe, scheurde de bladeren eraf, en begon te lezen.

Geen aanhef, geen introductie, slechts één zin.

*Houd je vrienden onder controle! Ik wil niet nog een aanslag. Als de
uilen een probleem worden handel ik het zelf wel af.*

Willi schrok dermate van het mysterieuze bericht dat hij naar de grond stortte. Sneeuw viel als hagelstenen uit alle
kanten en duwde hem naar de witte aarde. Zelfs toen hij al tussen de
bomen zweefde had hij alleen aandacht voor het bericht. 

*Wo heeft gelogen!* was de enige zin die door zijn hoofd spookte.

Een eekhoorn sprong door hem heen van de ene boom naar de ander. Willi schrok en remde eindelijk af. Alleen maar witte bomen. Hier en daar vielen
hazelnoten, sommige net op tijd opgevangen door eekhoornhandjes.

*Dit is niet het zuiden. Dit is het omgekeerde van het zuiden!* dacht hij. Wo had gelijk. Hij was een domoor. Hij was helemaal in Apranië beland, in het Noorden.

De sneeuwstorm maakte zijn hele wereld een witte waas. Vlokken stuiterden op de aarde alsof ze erdoorheen wilden boren. Zulk heftig weer had hij lange tijd niet meer meegemaakt, en hij vreesde voor de uilen als dit naar het woud kwam.

Toen de eerste grote wolken ontstonden, ongeveer tegelijkertijd met de uilen, hoorde hij dagelijks over weer een
andere uilenfamilie die ten onder ging. De weersomstandigheden waren verschrikkelijk---de wolken hadden nog geen controle over
hun vaardigheden---en veel uilen raakten hopeloos verdwaald. Weggewaaid
door de wind, geveld door een hagelbui, bevroren door een boze wolk.

Net als nu gebeurden er rare dingen. Het verschil was dat de wolken nu precies wisten wat ze aan het doen waren.

"Help! Help!" Een harde, hoge schreeuw vulde het woud. Willi hoorde het nauwelijks over het eindeloos knisperen van sneeuw, zelfs met zijn geweldige gehoor als wolk.

Hij zweefde op het geluid af. Het werd steeds harder,
maar hij zag niks. Alleen maar wit. Hij zweefde nog verder, maar het
geluid werd weer zachter. Hij draaide zich om---en toen zag hij het.

Een ondergesneeuwde ijsbal stak achter een boom uit de grond, maar door de glazige rand zag hij nog net twee gele ogen. Hij greep het houten bericht als een zwaard, rende op de bal af, en sloeg zo hard als hij kon.

Een scherp geluid, alsof een glas water op de grond kapot stuitert, veranderde de ijsbal in een stofwolk.

"Hmm. Ik zat al *uren* vast." De eekhoorn keek boos. "Normaal krijgen we een stormwaarschuwing met de post, maar we hebben al de hele dag niks ontvangen!"

Willi blies de laatste ijsscherven van hem af. Zonder bedankje of afscheid klom de eekhoorn de boom in. 

"Hé! Willi! Wat denk jij dat je aan het doen bent!?"

*Ik had nooit iedereen mijn naam moeten vertellen,* dacht hij. *Wie wil nu weer iets van me?* Aan de andere kant, als ze zijn naam niet wisten hadden ze nu geroepen *hé wolk die lijkt op alle andere wolken*, en dat was niet beter.

En toen besefte hij dat de geheime boodschap in de sneeuw lag, open en bloot voor iedereen. 