---
title: "De Aanslag"
weight: 3
---

Willi zag het gebeuren en het was alsof de tijd vertraagde.

Een zwarte substantie verspreidde zich langs de muren. Planken werden scheefgetrokken, stapels brieven plakten aan elkaar vast als één brief met een boodschap zo lang als een boek.

En zonder dat hij wist hoe, blies hij de planken terug op de plek, duwde Bezorgers weg van het zwarte spul, hield een tafel tegen voordat het drie Inpakkers in de hoek plette, en ving de schokgolf van de explosie op door het te omringen met zichzelf.

Hij had buikpijn, de Verzamelboom was een stuk minder stevig dan eerst, maar het gevaar was geweken.

Nou ja, hij was vergeten om de neerstortende Roy óók af te remmen.

Een bal veren, een raket in de mist, wist drie tafels tegen het dak te krijgen, voordat het plafond deels naar beneden kwam en hij een rijtje Vooruilen als dominostenen omkegelde, maar wél werd afgestopt.

"Wat? Wat is dit voor grap? Vertel op," vroeg Tobias, die nu dacht dat werkelijk iedereen er een potje van maakte.

Niemand reageerde. Ze keken geschrokken om zich heen, bang te bewegen, bang dat de Verzamelboom zou instorten bij de eerste vleugelslag. Ze plopten plat tegen de grond, instinctief, alsof een hevige aardbeving
plaatsvond. De kamer zag eruit alsof die aardbeving ook echt was gebeurd.

De breedste en hoogste boom middenin het woud was nu een kopje kleiner. De boomstam die eerst warmer bruin en donkerder groen bloeide dan al zijn buren, zat nu onder de zwarte vlekken. Het zonlicht kaatste er niet meer vanaf alsof een engel in de Verzamelboom woonde en alle omringende boomhuisjes warmte wilde geven.

Boven de ingang zat een klein kamertje dat diende als uitkijkpost. Willi leek de explosie vooral daarnaartoe te hebben verplaatst, want je moest nu wel héél erg uitkijken als je naar deze kamer wilde.

"Wel heb ik alle!---" Aria snoerde Tobias de mond en rende op Roy af.
Onder een hoop stof, houtplanken en bladeren kwam met luid gekreun een
vleugel omhoog. Ze trok de rest van Roy uit de puinhoop.

"Roy, Roy, hoor je me? Ben je gewond? Hoe gaat het?" Aria's stem klonk hoger dan ooit. Ze veegde de laatste rotzooi van zijn veren
af, al kreeg ze enkele zwarte sporen niet weg. Ze bekeek hem van top tot
teen, wachtte even, en knuffelde hem.

"Zeg, dat doen we hier niet!---"

Lucas beukte Tobias hard aan de kant. "Schreeuw nog meer onaardige dingen en ik gooi je uit het raam!"

Hij had de zwarte sporen ook gezien en wist dat zijn zusje er vanaf
moest blijven. *Het is een wonder dat ze nu niet aan hem vastplakt*,
dacht hij.

"Sorry. Pardon. Excuses. Ik heb belangrijk nieuws," stamelde Roy, nog niet bijgekomen van de knuffel en middelmatig verlopen landing.

"Wat is er nog meer opgeblazen?" vroeg Lucas nors.

"De school. De school in die nieuwe boom. Tientallen kuikens zitten vast en kunnen zichzelf niet redden."

"De Drinkboom?"

"Die bedoel ik." Roy kuchte. "Ik heb sterke uilen nodig. We moeten
meteen terug!" Hij rechtte zijn rug en bekeek
met vleugels in de zij alle uilen. "Kom op, dit is een
belangrijke missie."

Mario stapte meteen naast hem. Tobias was nergens te bekennen --
waarschijnlijk door een raam gegooid.

Zonder zijn aanwezigheid wist niemand wie de baas was. Hij was de oudste en van de grootste familie---Cornell---en dat was al járen zo. Orlando stapte naar het midden, maar Roy had lang genoeg gewacht. 

"Opletten! Mario, Aria, Lucas---jullie gaan met mij mee." Ze
knikten en maakten meteen een rij. Hij keek Orlando aan en glimlachte. "Orlando blijft hier en probeert de post zoals normaal te bezorgen, ik heb er alle vertrouwen in dat hij dat kan."

"En ik dan?"

"Ah, Willi, vraag aan die Opperwolk van je of hij iets heeft gezien."

"Hij wil heel graag dat je hem Wo noemt."

"Wo wat een saaie naam."

"Het is maar goed dat hij je niet kan horen. Mag ik echt niet mee met de
uilen? Ik kan helpen, zoals je ziet! Ik kan jullie beschermen!"

"Sorry, je bent te langzaam. Misschien kan je later nog helpen."

Terwijl Willi omdraaide en opsteeg, ontstond onder hem een kleine
regenbui, alsof het heel plaatselijk miezerde.

Binnen een hartslag stond Roys reddingsteam klaar. Orlando wilde terugkeren naar zijn werkplek, maar besefte dat zijn tafel in niet minder dan twintig stukken door de kamer lag. Ook de andere uilen waren niet bezig met werken, maar vooral met rommel opruimen.

Orlando greep Lucas' vleugel. "Ik denk niet dat we veel post gaan bezorgen vandaag, of morgen, of de komende tijd. Hier, neem wat nootjes mee voor onderweg." 

Toen hun vleugels elkaar raakten, fluisterde hij: "Wees voorzichtig. Ik vertrouw Roy voor geen cent."

Lucas staarde alsof hij iets in een onbekende taal had gemompeld. "Of is het toeval dat hij precies binnenvloog tijdens de aanslag? En als enige bij die andere aanslag aanwezig was? En weet iemand wat code zeventien nou eigenlijk betekent?"

Hoofdschuddend pakte Orlando een stapel vechtstokken en hield ze voor Lucas' neus, hoofdschuddend liep hij weg zonder de stokken te pakken.

Het viertal vloog naar buiten. Roy stootte Lucas aan. "Hoe wist je dat een aanslag was gepleegd?"

"Dat spul op je veren. Het heet Zwartspoor. Als het water aanraakt explodeert het en plakt muurvast aan het eerste dat het tegenkomt."

"Hoe weet jij dat soort dingen? Heb jij stoute geintjes uitgehaald in je jeugd waarvan wij niks weten?" Mario wrong zich tussen hen in.

"Nee idioot. In tegenstelling tot *sommige uilen*, heb ik mijn plicht
gedaan in het leger van de Uilen. Toen we tegen het leger van de Duiven
vochten vonden zij het leuk om door het woud te vliegen en op
willekeurige plekken Zwartspoor te laten vallen. Er zijn veel manieren
om iets te laten exploderen, maar dit is een van de gemeenste."

"Ik was nog maar een kind. Ik had graag meegevochten. Ik zou alles doen voor een beetje actie! Iets _anders_ dan stilstaan achter een tafeltje! Maar ik moest zo nodig mijn Postdiploma halen."

"Volgens mij ben je nog steeds een kind," zei Roy. De vleugelklap die Mario hem gaf had hij al verwacht.

"Hoe laat gebeurde het?" vroeg Lucas.

"Zon op kleine hoogte."

"Ai, dat is al even geleden. We kunnen beter snel zijn. Hoeveel
gewonden?"

"Ik kon er vijfentwintig tellen, drie met zware verwondingen. Hier
links."

Roy knikte zijn hoofd naar links en maakte een sierlijke bocht. Aria
liet zich zakken om naast hem te vliegen. "De school staat niet meer overeind, neem ik aan?"

"Ik denk het niet. Ik denk dat de boom nergens meer voor gebruikt kan
worden, ooit, het zag er slecht uit. Het is toch niet dodelijk, hè?" Roy keek bezorgd naar Lucas.

"Voor jou niet, je hebt maar een paar strepen. Veelvuldig contact met de
stof is wel dodelijk---levende wezens kunnen dan niet meer bewegen en dus niet groeien of eten."

Roys snavel viel tevreden dicht. "Oh, hier rechts." Roy nam een scherpe bocht, om de boom van Aria's familie heen, en vervolgde zijn vlucht met grote snelheid. Aria zwaaide even naar haar kleine zusjes, maar bleef parallel met Roy. De rest volgde.

"Wie kan het geweest zijn?" Mario had zich weer ertussen
gewurmd.

"Ik heb geen verdachte wezens gezien. Iedereen rondom de Drinkboom
hoorde daar te zijn. Hier naar beneden."

*Zwartspoor is al in geen jaren gebruikt*, dacht Lucas. *Zeker in de dierenwereld is de bom uitgestorven, nadat ze de gevolgen zagen.*

"Ik denk niet dat de dieren van Beneden hier achter zitten." Zoals meestal was Roys instinct de juiste. Maar het feit dat geen dier van Beneden de dader was, betekende niet dat de dader niet in dit woud rondsloop, dichterbij dan ze dachten ...

Aria liet zich afzakken naar Lucas, maar hield zo veel mogelijk afstand
van Mario, voordat hij zich weer ergens tussenpropte.

"Je ... denkt toch niet dat de wolken er iets mee te maken hebben? Ze houden van ons. Willi zou dat nooit toestaan!"

"Willi blijft een Walgelijke Wolk, geen Vogel, geen Uil. Hij durft zeker niet tegen de Opperwolk in te gaan."

"Dankzij hem is de Verzamelboom nog een boom!"

"Zusje, laten we niet te vroeg conclusies trekken, we moeten
nog zien wat de schade is."

Roys stem brak. "We zijn er."