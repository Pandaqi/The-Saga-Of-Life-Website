---
title: "6. De Boom der Nood"
weight: 6
---

Naast hem vond een grote sneeuwverschuiving plaats. Een uil lag op de grond en maakte sneeuwengeltjes, hoewel die meteen weer dichtsneeuwden. Hij had een cape om zichzelf gewikkeld tegen de kou.

"Ik dacht dat jij de Opperwolk ging ondervragen?"

"Heb ik gedaan. Hij zei van niets te weten, maar toen kreeg ik dit
bericht mee, en daarin staat---"

"Je hebt een bericht gelezen?" Mario vloog meteen uit zijn sneeuwengel.

"Ik had geen keus! Hij deed mysterieus en ik dacht dat hij achter de
aanslag zat."

"Ben je de straf vergeten? Je bekijkt nóóit andermans post!" Mario keek bang in het rond. Toen grijnsde hij. "Dus wat staat erin?"

"Dit bericht is voor Gallo. Wo zegt dat ze
haar vrienden onder controle moet houden en niet nog meer aanslagen wil."

Mario keek bedenkelijk. "Dus hij zit er niet achter, maar heeft er wel _iets_ mee te maken."

Hij stak zijn vleugel uit. "Ik lever het bericht wel af. Als jij het persoonlijk brengt heeft Gallo ook door dat er iets aan de hand is. Ik kan eerlijk zeggen dat ik het bericht niet heb gelezen."

Willi gooide meteen het bericht naar hem. *Eindelijk, vrijheid.*

"Ik snap het niet," mompelde Mario, terwijl hij roekeloos door de sneeuwstorm naar een oranjegele boom in de buurt vloog. "Gallo is juist een van de _aardige_ giganten. Toch?"

Willi volgde. De Boom der Nood was het hoofdkwartier van de eekhoorns, maar vooral een veilige plek bij noodgevallen. Wezens gebruikten het regelmatig, al was het in de
wintermaanden minder aantrekkelijk om langs te gaan. 

Maar de eekhoorns hadden één regel: je moet ook iets terugdoen. De enige reden dat ze zonder aankondiging langs durfden komen, was omdat Lucas en Roy tijdens het Duivendilemma spoeddokters waren, die elke dag gewonden met grote vaart naar de boom brachten.

Nou, ja, er was nog een tweede reden. Maar die had Mario nooit aan zijn vrienden durven vertellen.

De bomen waren steviger dan in het leefgebied van de uilen. Ze waren
beter bestand tegen het soms hevige weer en groeiden meer voedsel voor
de eekhoorns. Zij hadden het goed hier. Geen beest durfde hen lastig te
vallen en ze hingen van niemand af. 

Mario klopte. Urbano's hoofd verscheen uit een berg sneeuw. Hij was de
fitste en grootste eekhoorn van de groep. Zijn vacht was bruin met
zwarte strepen en zijn voorhoofd droeg een verticale witte streep. Hij
had een dikke staart waarmee hij aan takken slingerde alsof hij een
aap was, wat niet gek was met het Apenrijk zo dichtbij. 

Zijn armen droegen bergen hazelnoten. De andere eekhoorns
om hem heen droegen vooral takken. Maar bij het zien van twee wolken, gooide hij snel de noten weg, schudde de sneeuw van zijn hoofd, en fatsoeneerde zijn vacht.

"Zeg me dat het niet waar is. Je hebt één kans om weg te vliegen en nooit meer terug te komen."

Mario stak zijn vleugels in de lucht. "Het is niet wat het lijkt! Dit zijn vrienden!"

"Dan is het precies wat het lijkt. Je kon het nooit laten, hè, om toch over te lopen naar de andere kant?"

"Zij zijn niet verantwoordelijk voor de sneeuwstormen. Het zijn goede wolken. Ik kom hier om hulp te vragen---en ik heb nog een gunst van je tegoed."

Urbano bleef stil.

"Er is een aanslag gepleegd. Dertig slachtoffers, vastgeplakt met Zwartspoor, en wij krijgen hun niet los."

"Zelfs jij niet?"

"Zelfs ik niet."

"Klinkt als een vervelende situatie. Maar al onze eekhoorns zijn op expeditie in het Regenboogbos, we kunnen er geen missen."

Urbano draaide om en klom de boom in. Mario sloeg zijn vleugels eenmaal om dezelfde hoogte te bereiken. Zijn sterke klauwen pinden Urbano hulpeloos vast aan de boom.

"Help ons! Of anders ... of anders ... " Ze keken elkaar in de ogen. Mario liet meteen los. *Niet alles met spierkracht oplossen,* dacht hij.

"Het spijt me. Ik was toen een klein uiltje, ik wist niet wat ik deed. Maar ik heb je leven gered. Nu kan jij de levens van heel veel kleine uiltjes redden."

Urbano klom verder, zonder iets te zeggen, uit het zicht. Vijf seconden later rende hij weer omlaag, sprong op een tak, en floot toen een vier-tonige melodie.

"Urbano! Urbano! Urbano! Urbano!"

Willi schoof geschrokken achteruit. "Ik had niet veel verwacht van jouw vrienden, maar deze lijkt helemaal gek geworden. Hij roept zichzelf!" fluisterde hij.

Urbano hoorde het toch. "Wij eekhoorns komen uit de tijd vóór de Namenoorlog, dus wij hebben nooit achternamen gekregen. Daarom moeten we allemaal dezelfde voornaam hebben om te weten van welke familie iemand komt."

"Dankjewel, dankjewel, dankjewel," bleef Mario uitkramen, terwijl hij zijn afstand hield.

"Ik doe het niet voor jou. Ik doe het voor al die uilskuikens die ik _niet_ recht in de handen van de slechterik wil zien vliegen."

Vier eekhoornbroeders waggelden als pinguïns door de sneeuw. Ze vormden een nette lijn naast Urbano. "Kan je me vertellen wat er is gebeurd? Dit hier zijn mijn broers, ze zijn detectives. Althans, dat denken ze."

De voorste stak een vinger op. "Bij elk mysterie moet je de volgende vragen stellen: wie, hoe, waarom, en waarom _nu_?"

"We weten niet wie. Lucas denkt dat het een combinatie was van Zwartspoor met een ander soort bom. "

"Gevaarlijk dus." Urbano richtte zijn blik tot zijn broers.

"Gevaarlijk klinkt goed! Er gebeurt hier zo weinig, we zouden net zo
goed de hele winter kunnen slapen," riep een van de broers vrolijk uit.
Door het geluid donderden enkele eikels uit de Boom der Nood.

"Jullie weten wat je te doen staat, volg ... eh ... die
uil!"

"Mario."

"Tja, dat krijg je bij diersoorten waar niet iedereen dezelfde voornaam
heeft."

"Het is denk ik het snelste als jullie je door Willi laten dragen."

"Geen sprake van," zeiden de eekhoorns tegelijk. "We nemen de Dolfijnenpas. Gulvi is wél te vertrouwen."

Urbano stak vier vingers in de lucht en sprong met zijn verzamelde hazelnoten de boom in. "Breng wat lekker eten voor me mee," riep hij zijn eekhoornbroeders na.

Eenmaal in de lucht barstte Willi los. "Waarom keken ze mij zo bang aan? Waarom haatten ze mij?"

"Je vergeet dat de meeste dieren hier de wolken als gemene heersers zien.
Omdat wij kunnen vliegen zijn we niet bang voor je, maar voor de rest
ben je best intimiderend. Zo groot, zo hoog boven hun hoofd."

"Ik? Intimiderend? Ik zou geen vlieg kwaad doen!"

"Ja, maar een vlieg kan vliegen."

Willi fronste zijn wolkige wenkbrauwen. 

"Geef het tijd," zei Mario.

Maar Willi dacht: *misschien moet ik niet proberen iets te zijn dat ik niet ben. Ik ben een Walgelijke Wolk, dat is nou eenmaal zo.*

___

Roy en Aria landden in een schaduw die kilometers ver uitstrekte. Hun Verzamelboom was groot. Maar vergeleken met Gallo de Gigant was het een dwerg, een grassprietje. Ze pasten honderd keer in haar mond en voelden zich zielige zandkorrels in de blik van haar intimiderende ogen.

Het was inmiddels al laat op de volgende dag. Roy had al twee dagen zonder pauze gevlogen, deze keer met Aria in zijn poten omdat ze niet zo snel kon als hij, en wilde halverwege pauzeren. Voor hij het wist had hij een hele dag geslapen, want Aria kreeg hem niet wakker.

Een konijn huppelde huilend langs, tot ze de uilen zag. "Niemand heeft me dit jaar een verjaardagskaart gestuurd!"

Aria streelde tussen haar oren. "Er zijn wat probleempjes, maar ik weet zeker dat ze allemaal nog in onze Verzamelboom liggen." *Wat is Orlando aan het doen? Volgens mij is niet één bericht verstuurd,* dacht ze.

Gallo zag de uilen, niets meer dan kleine stipjes voor haar. "Jullie zijn ver van huis," zei haar trage stem. "Jullie zijn ook niet wie ik verwachtte. Al mijn onderdanen zijn al dagen niet meer op mijn uitnodigingen afgekomen, een schande."

"Gallo, u ziet bijna alles in dit woud. Waar zou iemand Zwartspoor kunnen vinden?"

De takken draaiden heen en weer, alsof Gallo zijn boomstam schudde. "Ik kan niet alles zien. Niet meer."

Roy en Aria keken elkaar aan. Toen pas zag hij het: diepe krassen rondom zijn ogen, splinters hout die met elke windvlaag omlaag dwarrelden. "Iemand heeft de leeuwen bevolen mij aan te vallen."

"Enig idee wie de dader is? Zou het dezelfde kunnen zijn?"

"De andere Giganten zijn het niet met mij eens. Ik wil dieren beschermen met mijn gigantische bladerdak, zij willen dieren juist controleren. Ik zie de uilen bomen uithollen voor scholen en zie vooruitgang, zij zien alleen het gat."

In de lange tijd dat het duurde om dit antwoord uit te spreken, had Roy een spikkel aan de lucht zien groeien, totdat de uil dwars door de bomen sneed en de open plek rondom Gallo veranderde in een orkaan.

Uit die orkaan stak een poot met een bericht eraan vast, bladeren rommelig eromheen gewikkeld. Gallo groeide ter plekke een kronkelende tak die het bericht overnam en voor haar ogen onthulde.

"Mario," snauwde Aria, "wat is dit nou weer?"

"Ik kom je redden, Aria!"

"Natuurlijk. Altijd hetzelfde."

Gallo lachte, maar het kwam van diep en voelde als een treurige lach, alsof ze een toneelstukje opvoerde speciaal voor de uilen. 

"Denk je dat ik niet zie dat dit bericht opnieuw is ingepakt? Ik ken jou van vroeger, Mario, en jij bent geen Vooruil. Voor deze misdaad moet ik jullie verbannen van het woud."

Mario steeg op, maar twee takken grepen zijn poten en hielden hem op de plek.

"Nee!" Roy sloeg zijn vleugels hard genoeg voor een windvlaag, maar Gallo was veel te sterk. "Jij kan niet bewegen, jij kan geen Zwartspoor verzamelen. Je bent een boom! Dus wie heb je aangestuurd om de aanslagen te plegen?"

"Ik ruzie al jarenlang met de Giganten en de Wolken, oneens met alles wat ze doen. Ik vrees dat ze genoeg van mij hebben ... "

Roy vloog op Gallo af, te snel voor de takken die aan alle kanten groeiden en grepen, maar weigerde haar aan te vallen. "Laten we dan samenwerken, laten we opstaan---"

"... dus ik moest bewijzen dat ik nog steeds bij de Giganten hoor."