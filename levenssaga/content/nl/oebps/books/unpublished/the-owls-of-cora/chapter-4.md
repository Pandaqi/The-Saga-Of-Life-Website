---
title: "4. De Drinkboom"
weight: 4
---

Het was een overbodige opmerking: iedereen kon de zwarte vlekken al van veraf zien. 

Poten vooruit en vleugels
wapperend remde het viertal af voor de Drinkboom. Grote groepen
zwartgevlekte blaadjes wervelden om hen heen, terwijl Mario in een cirkel
enkele rare sprongen maakte. Hij hield al jaren vol dat hij _laagtevrees_
had. In zijn woorden: je weet maar nooit wanneer iets groots ineens
bovenop je gaat staan, zoals die dinosaurussen waarover hij had gehoord.

Roy duwde de laaghangende takken opzij en leidde zijn
vrienden om de zwarte modderpoelen heen naar de ingang. Waar
deze boom eerst trots overeind stond, zijn takken sterk
uitgestoken, was het nu alsof hij voor de wolken een diepe buiging
maakte. 

*Een lage streek,* dacht Lucas, *zo'n jonge en kwetsbare boom aanvallen*. De soort was uniek in dit woud. De stam was meer wit dan
bruin en rode blaadjes schuilden tussen de groene en bruine. Deze bladeren plakten nu tegen de grond en de takken treurden om het verlies.

Hij inspecteerde aandachtig de plaats delict. *Niet alleen zwartspoor,
ze hebben ook een ander middel gebruikt*, dacht hij. Aria vloog omhoog als een danseres. Ze was als enige lichtverig genoeg om veilig tussen de zwart besmeurde takken vliegen.

Mario had ondanks zijn spierbundels drie pogingen nodig om de
deur los te beuken. Het was leeg en donker. De nieuwe school zat op een hogere verdieping.

"Gevonden!" riep Aria, terwijl ze door een gat het grote
klaslokaal binnenstapte. "Dertig aanwezig, allemaal onder Zwartspoor. Kom snel!"

Lucas keek omhoog en zag dat het gat waarin Aria was geklommen een vierkante vorm had. *Bizar, niks in de natuur is vierkant, zeker geen explosies*. Hij fronste en bestudeerde opnieuw de blaadjes op de grond.

Mario rende omhoog en zag het slagveld. Alle tafels waren uit elkaar
gesprongen en met Zwartspoor vastgeplakt aan de vloer. Onder enkele
tafels lagen uilskuikens, hopeloos, hun vleugels vastgekleefd. Slechts
twee waren ontsnapt en rukten---zonder succes---aan de tafels om hun vrienden te bevrijden. Al het materiaal was verdwenen: het hout, de boeken, de houtwormen, de bladeren, de ganzenveren waarmee ze schreven.

"Waarschijnlijk gestolen door de dader," zei Aria.

"Of weggewaaid door de grote gaten," zei Roy, "we weten niet eens of er een dader _is_."

"Waarom zeg je dat?" vroeg Lucas meteen. Hij haalde zijn ogen niet van Roy af.

Die was zich geen kwaad bewust. Of dat speelde hij maar. "Wie is er zo dom om iets op te blazen terwijl ze zelf aanwezig zijn?"

Mario stond met gebogen rug. Zijn vleugels sleepten over de grond. Hij bestuurde de kamer tot hij een
tafel zag die nauwelijks onder het zwartspoor zat. Hij rende ernaar alsof zijn kont in de fik stond en trok eraan met alle kracht die hij had.

Zweet viel van zijn voorhoofd dat rood opzwelde. Het
leek alsof hij zelf ging exploderen, maar liet toen de tafel dat kleine
stukje dat hij had getild weer naar beneden vallen. Hij rende er omheen
en probeerde het vanaf de andere kant. Ook deze kant moest hij na enkele
seconden laten vallen. Hij probeerde nog een keer. En nog een keer. Hij
viel om van vermoeidheid en sloeg zijn vleugels tegen de muur, die op
sommige plaatsen afbrokkelde en in het Zwartspoor bleef hangen. 

De uilskuikens onder de tafel bleven piepen.

Roy keek met medelijden toe. Aria vergat even hoe vervelend
ze Mario vond. Maar tot hun verbazing stond Mario na een korte pauze op en probeerde het nogmaals. Tevergeefs.

"Mario, alsjeblieft, spaar je krachten. Je kunt dit niet alleen. We zijn
niet sterk genoeg." Roy maande hem tot kalmte, maar Mario luisterde niet.

"Mario! Kijk me aan!" Aria's zachte stem vervormde
tot een verrassend angstaanjagend schreeuwen. Lucas kwam op het lawaai
af, rende de trap op, en duwde Mario weg van de poeltjes zwartspoor. 

"Mario, doe niet zo stom. Straks blijf jij ook vastzitten aan het
Zwartspoor. Roy, je had hem eerder tegen moeten houden." Lucas keek opzij. Mario gaf geen teken dat hij opnieuw wilde opstaan. "Je hebt geen idee hoe gevaarlijk dat spul is. We moeten hulp halen." 

Hij zag nog meer vierkante gaten in de omringende muren. Zelfs het plafond leek een uitgesneden mozaïek. "Heeft een van jullie vierkante blokken hout gezien?"

De stilte die volgde was duidelijk. Hij hoefde niet lang na te denken.

"Ik ga een bezoekje brengen aan de bevers in het oosten." Aria en Roy konden slechts toekijken hoe Lucas op de bovenste plank sprong en met de westenwind
vertrok.

"Wat? Waarom?" riep Aria, maar ze kreeg slechts haar
eigen verontwaardigde echo terug. Ze keek Roy ontmoedigd aan. Die keek
naar Mario, die de brokken van zich afschudde, en op zijn beurt weer naar Aria keek.

"Soms moet mijn broer echt beter leren communiceren," verzuchtte ze. "Hij is nota bene een postuil!"

Mario probeerde voorzichtig enkele bladeren aan elkaar vast te laten plakken. "Ik voel me vandaag niet zo lekker, anders had ik die uilskuikens echt wel kunnen redden. Maar nu hebben we hulp nodig, en snel."

"Blijf van die blaadjes af."

"Ik heb een tweede cape nodig. Dan ben ik nog sneller."

Aria kruiste haar vleugels. "Hmpf, en ik dacht dat je hier was omdat je daadwerkelijk om die kuikens gaf."

"Wat? Hoe dan ook, ik ken wat eekhoorns die mij een gunst zijn verschuldigd, vooral Urbano. Hun sterke staarten en lange tanden moeten dit probleem oplossen."

"De eekhoorns? Die zijn véél te ver weg," sputterde Roy tegen. "Ik zou niet---"

"Inderdaad en daarom ga _ik_ ernaartoe. Aria, vergezel je mij?" 

"Nee, dank je."

"Moet je zelf weten dan." Mario vloog zo snel weg dat ze het laatste deel van zijn zin niet meer verstonden.

Aria bleef alleen achter met Roy.

De kuikens bleven piepen. Ze kon het niet aanhoren. *Lucas zei dat het niet dodelijk was,* dacht ze, *zolang we eten naar hen toe brengen.*

Ze ging elk kuiken langs en legde iets van hun eten neer. Het waren vooral nootjes van Orlando, met hier en daar een regenwormpje. Ze fluisterde dat hulp eraan kwam, al wist ze niet of Mario gelijk had. Het liefst had ze al hun eten neergelegd, maar ze hadden zelf ook een lange weg te gaan.

Een sterke vleugel op Aria's schouder liet haar schrikken. Roy had de zwartspoor van zijn vleugels gepoetst en durfde haar weer aan te raken.

Plots greep hij haar vast. 

Aria ontspande toen ze merkte dat het een knuffel was.

"Je bent lief, Aria. We zouden meer van jou moeten hebben."

Ze pakte Roys vleugel. *Nu moet ik het vragen,* dacht ze. "Van wie kwam het bericht dat je gisteravond moest versturen? Waarom kiezen ze jou altijd? En wat is code zeventien?"

"Omdat ik de snelste ben. Code zeventien betekent dat je alle zeventien trainingen moet hebben afgerond."

"Maar hoe? Je bent niet eens onderdeel van Cora!"

Roy liet haar los. "Dus? Dan ben ik sowieso minder? We hebben dit keer op keer getest: _ik ben de snelste_."

"Nee, nee, dat bedoelde ik niet." 

"Ik was erbij, weet je dat?" Roy liep naar de twee kuikens die vrij waren en aaide hen over de bol. "Die bijeenkomst toen alle uilenfamilies besloten om _niet_ samen te werken, terwijl elke dag uilen verdwenen. Mijn familie was net zo dom als de rest."

Samen met Aria klom hij door een vierkant gat naar buiten. "Ik keek toe, als klein uiltje, hoe vier andere families wél wilden samenwerken."

De families _**C**ornell_, _**O**bra_, _**R**eo_ en _**A**mando_ vormden samen het uilengenootschap Cora. En voor zover Roy wist waren zij de enige nog levende uilenfamilies. Nou ja, in dit deel van de wereld---zelfs hij had nooit de Zwoele Zee gekruist, of de Muur beklommen, maar daarachter _moesten_ wel andere fantastische landen liggen.

Aria wreef over zijn vleugel. "En toen?"

"Het is lastig om op te staan tegen je eigen familie. Het was ook de enige juiste keuze."

Ze kozen het luchtruim. "Je weet dat ik niks mag zeggen over die geheime berichten. Maar vertrouw mij. Ik weet naar wie we heen moeten voor antwoorden over deze aanslagen."

En Aria wist niet of ze hem vertrouwde, maar wel dat ze hem zou volgen, waarheen ze ook gingen.