---
title: "2. Zaadjeszucht"
weight: 2
---

Quili ontmoette Epoh op de weg terug naar het kamp. Haar antwoord op de vraag waar Samson bleef was voorspelbaar.

"Ik weet het ook niet, ik weet het ook niet."

Ze hield het grote zaadje tussen haar tanden. Alle planten die ze kende maakten piepkleine zaadjes, soms verpakt in een schil of een omhulsel om ze verder te laten vliegen. Ze begreep niet waarom planten wilden vliegen, maar ze vond het grappig en blies als kind de hele dag pluisjes weg. Moeder zei dat ze dan ergens anders neervielen, en als je een eeuw wachtte, groeide er misschien een nieuwe plant uit.

Maar dit zaadje? Het was groter dan een stuk fruit---en _zwaar_. Alsof ze het gewicht van een hele andere Equid in haar mond meedroeg.

"We moeten dit zaadje ergens planten," zei ze, terwijl ze moeite deed om het zaadje niet per ongeluk door te slikken.

"Hebben we daar wel tijd voor? Wat levert dat op?"

Quili brieste. "Ik probeer ook maar wat. Zo'n groot zaadje moet vast een hele grote plant opleveren. Misschien wel een plant waaraan _vlees_ groeit! Dan hebben we meteen genoeg te eten."

Epoh was duidelijk niet onder de indruk. "Ga jij het tegen koning Tibbowe zeggen? Hij lacht ons uit en stuurt ons weg!"

"Het is een idee dat we moeten proberen."

"Het is een slecht idee. Een gek idee." Epoh had van Gossin een mand om haar nek gekregen. Daarin hadden ze al het eten verzameld dat ze konden vinden: bessen, noten, en één dode muis. Niet eens genoeg om één soldaat te voeden. 

"Ja," zei Gossin, die zomaar uit het donker verscheen. "We gaan jagen en verzamelen. Dat is wat wij al héél lang doen, dus het werkt! Ik snap niet dat andere diersoorten het maar niet overnemen." 

Quili snapte het wel. De Gosti leefden in grote groepen, werkten samen, en aten zowel vlees als planten. Dan kon je dingen verzamelen en lange tijd bewaren. Alle andere dieren waren alleen of in kleinere kuddes. Ze kregen honger, zochten ter plekke iets te eten, en dat was dat. Misschien dat deze kampen dat zouden veranderen. Sinds de stichting van Amor waren de goden ze zelfs _steden_ gaan noemen.

Ze betraden het kamp. Tibbowe sprak met een groep adelaars.

"We hebben nog niet één slag gewonnen," brulde hij. "Hoe kan dat? Zien jullie ze echt niet aankomen?"

De adelaars schudden droef het hoofd. "Ze verstoppen zich geweldig. Ze lopen slim en lijken wel magisch onzichtbaar te worden soms. We doen echt ons best, maar we zien de tegenstander pas laat komen."

Quili wist niet wat het woord _magisch_ betekende. Ze hoorde het misschien voor de derde keer in haar leven. Als ze het haar ouders vroeg, zeiden ze dat het woord helemaal niet bestond toen zij jong waren. In dit geval was het blijkbaar slecht. Iets dat zelfs Tibbowe bang maakte, omdat hij het niet kon bevechten.

"Als het _magie_ is ... wat voor hoop is er dan voor ons?"

"De goden," zei een adelaar zelfverzekerd, nog voordat de koning klaar was met zijn zin. "Die zijn onze hoop."

Tibbowe zuchtte. "Dan trekken we door. Die Prijskatten en hun verraders mogen geen voet aan de grond krijgen hier. Het wemelt al van de wolven rondom mijn thuiskamp. En blijf zoeken naar de plek."

"De plek?" Quili liet de vraag ontsnappen. Misschien had Epoh gelijk en moest ze rustig aan doen, voordat ze werden verbannen uit het enige kamp in heel Traferia. Tot haar verbazing, antwoordde de koning.

"We zijn halsoverkop hiernaartoe gegaan omdat er misschien iets belangrijks ligt. Iets dat de vijanden _nooit_ mogen krijgen. Als jullie tijdens je zoektocht een bijzondere plek tegenkomen die magisch voelt, laat het direct weten."

De adelaars fronsten bij het zien van het superzaadje in Quili's bek. Zij riep enthousiast: "We hebben een plan!"

"Die daar heeft een plan," zei de Gosti meteen. "Wij hebben een ander plan."

"Twee plannen dus," verzuchtte Tibbowe. "Vertel."

"Ik ga dit zaadje in de grond stoppen. Ik hoorde wel eens over de Hemelse Bloementuin van Eeris. Misschien kan ik zo'n tuintje hier aanleggen en dan---"

"Hebben we een zaadje onder de grond. Gefeliciteerd. Tuinen zijn om naar te kijken, niet om van te eten. Zelfs die van Eeris doet er honderden jaren over om nieuwe planten te groeien." 

Gossin toonde zijn halfvolle mand aan Tibbowe. "Geen zorgen, uwe hoogheid, wij zoeken _daadwerkelijk_ naar eten en een oplossing."

Epoh stond ertussenin. Haar ogen kruisten die van haar vriendin. "Sorry," fluisterde ze, en ze voegde zich bij Gossin. "Ik weet het ook niet, ik weet het ook niet."

Terwijl iedereen wegliep, kwam één adelaar op haar af. "Wat doen zij nou raar? Het is een hartstikke goed idee! Stel nou dat dit écht een zaadje van de goden is. Elke god heeft één Hemelvoorwerp dat supersterk is---misschien is dit die van de godin van de natuur."

Het wezen, vijf koppen groter dan Quili, bestudeerde alle kanten van het zaadje met zijn scherpe ogen. Soms leken ze wel door dingen _heen_ te kunnen kijken. "Misschien komt uit dit ene zaadje een hele tuin. Misschien groeit het _alle_ soorten eten!"

"Ja! Precies!" Quili moest ook denken aan Garda, het andere continent. Ze zeiden dat er Feria daar de Legendarische Tuinen had gemaakt, om te kijken of daar andere planten groeiden dan op Origina. Haar Hemelvoorwerp had ze vast dáár verstopt. De goden wilden gewoon zoveel mogelijk natuur, maar wat als je _eten_ kon groeien?

De adelaar wreef lange vleugels over zijn kin. Hij sloeg eentje om Quili heen en kwam dichterbij, alsof hij een groot geheim in haar oor ging verklappen. Maar wat dat deed hij helemaal niet---wat hij zei was algemene kennis. "Behalve Darus dan, die heeft zijn Hemelvoorwerp nog steeds niet. Wat denk jij dat het is? Ik hoorde dat hij eigenlijk véél sterker is dan Ardex, de oudste god. Misschien kan zijn voorwerp wel de hele planeet veranderen!"

"Oh, maar Ardex heeft zijn Vuurring. Die is toch sowieso sterker dan allemaal?"

"Sommige zeggen ... dat hij de Vuurring kwijt is. Anders hadden we deze oorlog allang gewonnen, toch?"

"Dat was fijn geweest," mompelde Quili. Ze was blij met _iemand_ die haar steunde. Samen liepen ze naar een plek vlak buiten het kamp, waar de bomen lang genoeg van elkaar afbleven om een open plekje te maken. Het was niet veel. Maar als dit superzaadje een gigantische plant groeide, had het nu genoeg ruimte.

De adelaar glimlachte en knipoogde. "Dus, hè, als je denkt een magische ring te zien tijdens je zoektocht, laat het ook even weten."

"Maar ik zoek niet meer. Ik ga dat tuintje maken."

"Je wilt toch wel meer zaadjes dan één? Kom, ik help wel om nog meer dieren te verzamelen, dan moeten jullie met z'n allen die zaadjes zoeken."

Dat vond Quili goed. Samen groeven ze een klein gat, stopten het zaadje erin, en gooiden het weer dicht. De plek onthielden ze door er een hek van verticale takken omheen te plaatsen. Het was middernacht en Quili was doodmoe. Ze was van plan om terug naar het kamp te lopen en vlakbij de ingang in slaap te vallen. Als de adelaars achter haar stonden, kon ze Epoh vast ook overhalen. Ze hoorden dit samen te doen, zoals altijd.

Het oerwoud had andere plannen.

Boven haar hoofd klonk geritsel. Tientallen bladeren vielen omlaag, alsof een dak in één keer helemaal instort, en ontnamen haar tien hartslagen het zicht. Twee klappen en een ingehouden grom klonken. Toen haar wereld ophield met knisperen, en ze de bladeren had weggekauwd, keek ze om haar heen.

De adelaar was weg. Op diens plek lag een onnatuurlijk groot zaadje.