---
title: "In het luchtledige"
weight: 3
---

Ze voelden de meteoor in hun rug branden. Hij kroop dichterbij
en kon nu elke seconde de planeet ontmoeten in een gewelddadige botsing. *Oh nee, hierover zei de voorspelling niks.* 

Darus sloeg zijn staart hard tegen de grond.

"Kom op!" 

Hij sloeg nog een keer. Het steen achter hem krulde omhoog.
Het katapulteerde Ardex, die ternauwernood op zijn poten landde en
ineens vóór Darus rende. Hij mepte nog een keer met zijn staart en het
steen rees zo hoog dat hij de top niet meer kon zien. Zijn staart bleef
op en neer gaan. Met elke klap scheurde een nieuwe berg door de grond
naar boven, als een zwaard door een vel papier.

De meteoor klapte op de verse bergen. Een oorverdovende
donder vulde de hele planeet en reusachtige brokken sprongen als
waterdruppels in alle richtingen. 

Darus en Ardex moesten doorrennen om klompen meteoriet te ontwijken, die eenmaal op de grond meteen door de lava werden verzwolgen. De overige stukken slingerden de ruimte in, maar kwamen ook niet ver.

Zwaartekracht trok alles naar elkaar toe en vormde een grote
grijze bal. Diezelfde zwaartekracht probeerde de bal weer naar de
planeet te trekken.

Terwijl de rest niet achterom durfde te kijken, stond Cosmo op Darus'
rug, en richtte zijn blik naar de bal. De grijze massa sloop dichterbij.

"Wat doe je? Je moet die bal juist wegsturen!" Bella probeerde hem om te
draaien.

"Nee! We hebben een maan nodig."

"Waarvoor?"

Ineens draaide de planeet, alsof het een voetbal was die over een veld
rolde. Ardex en Darus struikelden. Iedereen viel onder luid gekreun
plat op de grond. Bella keek verschrikt omhoog, terwijl de rest uitgeput
bleef liggen. Tot haar verbazing bleef de maan netjes op afstand. 

Het gevaar was geweken. Zonnestralen verlichtten haar gezicht.

"Geen dank, geen dank." Cosmo stond als eerste overeind. "Dit mooie
hemellichaam, mijn vrienden, heet een maan. Het zorgt voor veel goede
dingen."

"Zorgt het ook voor eten?" Darus' maag rommelde hevig, al schrok niemand
meer van dat soort geluiden.

"Over een tijdje wel. Zwaartekracht werkt twee kanten op. Wij trekken hard aan de maan, omdat we groter zijn, en de maan trekt iets zachter aan ons. Maar weet je wat dus nog harder trekt? De gigantische zon. Dus wij willen naar de zon, de maan wil naar ons, en zo achtervolgen we elkaar zonder ooit te botsen." 

Zijn vleugels draaiden wilde rondjes, wat er sierlijk uitzag maar niks betekende voor de rest. "Het getrek heeft ons zojuist wel schuin gedraaid. Dagen zouden nu langer moeten duren."

Cosmo stond voor zijn familie alsof ze op schoolreisje waren en hij
uitlegde waarom ze dit museum interessant moesten vinden. Hij streelde
zichzelf tevreden over de veren, terwijl hij met open mond naar de maan
staarde. "Oh, ja, het weerkaatst ook zonlicht, dus hebben we 's nachts
een beetje licht. We hebben dat vuur van jou helemaal niet meer nodig,
Ardex!"

"Super. Hartstikke bedankt. Weer iets dat ik niet kan." Ardex liet zijn
hoofd hangen en liep weg van de rest.

"Niet weggaan! Straks zijn we weer iedereen kwijt." Bella keek Cosmo
even boos aan en huppelde richting haar broer. Darus wilde Cosmo
een boks geven, maar besloot toch maar voorzichtiger met zijn vleugels
om te gaan.

"Goed bezig, makker. Let niet op hem, je hebt ons gered."

"Jij anders ook, broertje van me. Dat zijn een aantal indrukwekkende
bergen."

"Dankjewel! Krijg ik tenminste van iemand waardering."

"Ach, Ardex denkt vast dat het zijn schuld is dat we in deze malaise
zitten."

"Welke mayonaise?"

"Oh, sorry, Bella heeft me de laatste tijd wat bijlessen gegeven. We
zitten *in de problemen*. Hij is bang dat hij te ver is gegaan met wat hij tegen vader zei en deed. Hij was liever in
zijn eentje verbannen."

"Hij zou het geen dag hebben uitgehouden. Het is een zegen
dat we allemaal op dezelfde plek zijn gekomen. En natuurlijk
hartstikke gezellig! Nou ja, heb jij de rest nog gezien?"

"Nee, ik werd in mijn eentje wakker." Ook Cosmo's maag knorde. "Het is
belangrijk dat we hen vinden, want zonder hun krachten kunnen we niet
overleven."

"Maar ... jij zei dat de maan ons eten zou geven?"

"Ja, maar we hebben nog een tweede element nodig---water. Zonder
vloeibaar water geen leven. Dat is de regel. En zonder leven---wel --
geen *ons*."

"Geweldig," zei Darus, "nog iemand die Bella's verhaal over *levenskracht* zomaar gelooft. Straks denken we nog dat middenin de planeet eenhoorns leven die liedjes zingen om ons te laten slapen! *Mijn* maag roept anders om een lekker stuk vlees om van te leven."

Cosmo schudde zijn hoofd. "Dat denk je maar. Soms vergeet je compleet dat je een god bent, broertje."

"Ook iets dat Ardex graag anders had gezien ... "

Cosmo legde snel een vleugel op zijn schouder. "Vergeet het. Zoek water. *Gulvi* zou inmiddels toch wel wakker moeten zijn, toch? Waar zou hij
heen gaan?"

"Tja, als ik nou eens kon vliegen zou ik hem zo vinden. Ik hoop
dat Bella een geniaal idee krijgt."

In de verte lag Ardex op de grond. Bella stond naast hem en streelde
zijn haren. Met haar andere poot maakte ze wilde gebaren, terwijl ze
zachtjes praatte.

"Wat zeggen ze?"

"Ik ga onze familie niet afluisteren, broertje. Daarnaast moet ik
toegeven dat ook mijn gehoor hier minder is." Cosmo kneep zijn ogen
samen, alsof hij recht in het felle licht van de zon moest kijken. "Er
is een bekend gezegde: een man kan het heelal afspeuren voor al haar
sterren, maar vergeten de sterren om hem heen te zien."

"Heeft Bella je dat geleerd?"

"Jup. Nooit helemaal begrepen. Maar volgens mij betekent het dat we
samen moeten blijven, en voor elkaar moeten zorgen, in plaats van kijken
naar de hemel en verlangen naar de weg naar huis."

"Zeg, nog een paar bijlessen en je wordt ineens een godin van de
wijsheid," zei Darus, en hij sloeg zijn arm om hem heen. Samen liepen ze
naar hun broer en zus. Bella draaide meteen om.

"Wie gaan we als eerste zoeken?"

"Wij dachten aan Gulvi. Onze zusjes zullen wel samen zijn."

Bella's mond viel open. Ardex stond abrupt op en pakte haar hand. "Gaat het? Bella, gaat het?"

"Ik besef net iets. Gulvi zal waarschijnlijk veranderd zijn in een
diersoort dat in het water leeft. Hij kan niet lang overleven op deze
harde grond. We moeten hem meteen vinden! Cosmo, hoor jij iets?"

"Ik hoor veel, maar dat komt omdat Darus de hele tijd met kiezelstenen
zit te jongleren. En ze laat vallen." Cosmo duwde hard zijn vleugel
tegen Darus' neus.

"Geen tijd voor grappen!" Ardex brulde harder dan ooit. "We moeten hem
vinden. Meteen." Hoopvol keek hij naar Bella. Zij draaide snel rondjes
met haar hoofd, alsof ze iets aan de horizon probeerde te volgen.

"Hij ... hij zal niet mogen uitdrogen. Dus hij moet koel blijven. Dus
hij zal naar het koudste plekje zijn gegaan."

"De andere kant! Het is nu nacht aan de andere kant van de planeet."

"En het is kouder in het noorden," voegde
Cosmo toe.

Ardex sprong minstens tien meter de lucht in en trok daarmee alle lava
omhoog. Bij het neerkomen gromde hij.

De lava vervormde tot een
rivier. Het stroomde stroperig weg van het viertal. Darus kwispelde weer
zijn staart en liet een stuk steen in de lucht zweven. Zijn tong hing
uit de mond terwijl hij het vervormde tot een vlot. Met een voorzichtige
plons belandde het in de lavarivier.

"Poeh, gelukkig, het blijft drijven." Iedereen sprong op het stenen
vlot en Ardex tikte ritmisch zijn vingers om de lavastroom te
versnellen. Bella stond weer naast hem.

"Goed bezig, broer."

Ze kon niet voorkomen dat zelfs haar maag knorde. Ze vergat even al haar
manieren en liet het gebeuren. Uitgeblust lag ze op haar rug, terwijl
haar broers hevig stampend en tikkend het vlot bijstuurden. Ze gingen
veel harder dan ze ooit hadden kunnen rennen. Lange tijd stormden ze
door het lege landschap, zonder iets te zien, totdat Cosmo zijn vleugels wapperde.

"Ja! Ik hoor iets! Een hoge piep. Alsof iemand een ballon laat
leeglopen."

"Sorry, ik liet een scheet." Darus lachte om zijn eigen grap, maar Bella
tikte tegen zijn achterpoot en liet hem naast haar vallen. Ardex gromde.

"Je hebt geluk dat ik het onderscheid hoor tussen jouw scheten en een
schreeuw om hulp," zei Cosmo terwijl hij voor zich uitstaarde. "Dit is
Gulvi, kan niet anders. Hier links."

Ardex sloeg ineens zijn andere poot in de lava, en de rivier vertakte.
Darus stuurde liggend het vlot bij.

Een hartslag later spartelde een groot beest aan de horizon. Een dolfijn. Hij lag op zijn rug, maar probeerde op de buik te draaien. Zijn vin was platgedrukt en beide ogen vielen bijna dicht. Hij bleef onafgebroken piepen, hoewel steeds zachter.

"Gulvi! We komen je redden! Hou vol!"

Bella had haar kracht hervonden en stond klaar om van het vlot te
springen. Ardex probeerde de rivier te stoppen, maar ze hadden te veel vaart.

"Ahem---Darus---een noodrem zou fijn zijn."

Een rechthoekige steen schoot als een muur omhoog. Ze
botsten er vol tegenaan. Het viertal vloog door de lucht en landde om
Gulvi heen. Het vlot achter hen verbrijzelde en sijpelde met de lava mee
de grond in.

"Wat nu? We hebben nog steeds geen water!"

"... de lucht ..." Gulvi hoestte en kreeg geen woord meer langs zijn
droge keel.

"Ja? Wat is het? Krijg je geen lucht?" Bella ging voor hem staan en
probeerde hem in de schaduw te houden. Ardex pakte hem op en begon hem
af te likken.

"Au!"

"Vuur en water, nog steeds geen goede combinatie." Bella wilde hem
overpakken, maar besefte dat hij te zwaar was. Ze keek Cosmo aan. Hij
schudde zijn hoofd. Darus stapte eropaf en nam hem over. Ook hij begon
te likken, al snapte hij niet waarom.

"Gulvi. Praat tegen me. Wat is er met lucht?"

"... er is geen lucht ..."

"Huh?" Ieders lijf bevroor, alle hoofden strak op Gulvi
gericht. "Wat bedoel je met ..." Bella keek omhoog. Nu pas viel het haar
op. Ze had het vast al eerder gezien, maar was het vergeten toen Ardex
in paniek op haar af kwam.

Er was geen lucht. Geen wolken, maar ook geen strakblauwe hemel. Ze
zagen alleen maar zwart. Ze konden zelfs de vurige vlekken op de zon in detail zien. Als ze geen godenziel hadden, waren ze allang
verbrand of vastgevroren. Zelfs een rode planeet die in de buurt zweefde was zichtbaar,
allemaal omdat er geen atmosfeer rond de planeet hing.

"Nu weet ik waarom jij geen vuur kon maken! En waarom jij niet kon
vliegen! Er is geen zuurstof."

Gulvi's ogen vielen dicht. Hij stopte met bewegen. 