---
title: "Levenslessen"
weight: 9
---

Bliksemflitsen zochten de grond alsof ze een wedstrijd deden wie er
het eerste was. Lava spoot omhoog met elke klap. Cosmo durfde niet
naar beneden te kijken: één verkeerde stuurbeweging en hij lag tussen
het kolkende vuur.

"Heb ik weer. Een vogel met hoogtevrees. Ik had Darus hierheen moeten
sturen."

De avond was gevallen en zwarte wolken versperden zijn zicht volledig.
Hoe goed zijn ogen ook waren, hij kon slechts op geluid afgaan. Gestamp
op de grond. Een knetterend haardvuur.

Hij ontweek nog een lichtflits en vloog plots onder een heldere hemel.
Er leken meer sterren te schijnen dan toen ze op deze planeet aankwamen.
Onder hem ging de lavazee over in harde steen. Vóór hem verscheen een
berg. 

Zelfs een olifant zou door de rijk versierde opening kunnen. Als ze het voor elkaar kregen om die ook op deze planeet te laten ontstaan.
Hij wilde aankloppen, maar bij gebrek aan deur vloog hij maar naar
binnen.

"Wie is daar?" Een lage stem galmde door de gangen. Het geluid
weerkaatste tegen de stenen muren waardoor hij niet kon uitvogelen waarvandaan het kwam.

"Cosmo."

"Had ik niet gezegd dat je me niet moest zoeken?"

"Als je echt niet gevonden had willen worden, had je niet al die
bliksemflitsen afgeschoten. Wij hebben jouw hulp nodig, en jij die van
ons."

Hij vond het belachelijk om tegen een stenen muur te praten en begon
door de vertrekken te lopen. Hoewel de muren ruw waren en de gangen
donker, was het indrukwekkend hoeveel Ardex in korte tijd had weten te
bouwen.

"Waar heb ik jullie hulp dan zogenaamd bij nodig?"

"Hoe langer je hier blijft zitten, hoe zwakker je wordt. Niks kan hier
leven. Buiten hebben we al planten en zeeën. Al onze broers en zussen
zijn terecht, behalve één."

"Hanah."

Hij sloeg de hoek om. Aan het eind brandde licht.

"Ja! Is ze bij jou?"

"Nee, natuurlijk niet! Ze kan niet bij mij in de buurt zijn, dan
verliezen we allebei onze krachten."

"Hoezo? Ik herinner me nog goed dat je haar als baby door het hele
paleis droeg."

"Dat was voordat haar kleine zaadje van een kracht per ongeluk groeide, net als bij ons."

Hij stapte voorzichtig door de
opening. De kamer was even groot als de paleiszaal van hun vader. Als er
ooit een olifant door de opening van deze berg kwam wandelen, zou hij in
deze kamer ook makkelijk passen. Een warm vuur brandde in het midden, net
zoals in het paleis. Daarachter lag Ardex, gecamoufleerd door de grote,
rode vlammen.

"Ik weet dat je terug wil. Ik weet dat je wraak wilt nemen op je vader,
maar dat kan je niet in je eentje."

"Dus? Ik kan het ook niet met jullie. Iedereen negeert mijn bevelen en
trekt zijn eigen plan."

"Dat is de bedoeling! Niet dat ze je negeren, natuurlijk, maar dat
iedereen zijn eigen ding doet. Vader heeft ons minder gevaarlijk gemaakt
door ieder van ons een kleine, specifieke kracht te geven. De enige
manier waarop we almachtig zijn en vader kunnen verslaan, is als we al
die krachten samen laten werken, en op elkaar vertrouwen. Niet als een
van ons van een hoge toren opdrachten schreeuwt."

"Bella heeft je mooie woorden geleerd, maar daden vind ik belangrijker.
Ik heb alles geprobeerd. Aardig zijn, streng zijn, iedereen complimenten
geven over de samenwerking, alles in eigen hand nemen. Niks werkt. Ik
wil gewoon dat iedereen veilig is, daarom heb ik mijn eigen plan
getrokken en dit paleis gebouwd. Hier zijn we veilig."

Ardex stond op en liep naar een uitgedoofde vuurkorf. Hij sloeg erop
met zijn slagtand tot een vuurtje ontstak. Cosmo keek de kamer rond.
Links in de hoek stond een groot bad, zonder water erin. Rechts was een
vierkant stuk zachte grond, een standbeeld van een boom in het
midden geplaatst. Aan de overzijde was een grote opening, met bovenin
een wolk in het steen gekrast.

Hij stapte naar binnen. Deze kamer was nog groter en hoger. In de linker- en rechtermuur zaten ronde gaten. In het midden
van de kamer lag een stenen bal op een middenstip. Zijn mond viel open,
en in zijn verbeelding zag hij weer het groene gras van thuis, de doeltjes, de leren bal. Een zachte hand pakte zijn schouder.

"Iedereen is uitgenodigd. Zou jij ze willen halen?"

"Het helpt misschien als je de bliksemflitsen en lava weghaalt. En Hanah
dan?"

"Er is geen plaats voor haar hier. Ze hoeft alleen Feria een keer te
ontmoeten."

Ardex sloeg zijn staart tegen de muur. Door de ramen zag Cosmo de
lava wegvloeien. De kust was veilig en hij vloog meteen weg.

"Misschien maar goed dat ik Darus niet heb gestuurd," mompelde hij.

Hij hoefde niet lang te vliegen voordat hij een zwaaiende zwarte stip op
het strand tegenkwam. Het was al bijna middernacht, maar zijn ogen
herkenden haar uit duizenden.

"Heb je haar gevonden?" zei hij, terwijl zijn landing hoopjes
zand in haar gezicht blies. Bella veegde ze niet eens uit haar
snorharen.

"Ja en nee." Nu pas zag hij de konijntjes over het strand rennen.

"Je hebt haar laten ontsnappen? Wat is er gebeurd met *je pakt haar vast
en laat haar niet meer los*?"

"Dat ... was verkeerd van mij. Daarnaast is Hanah ongrijpbaar. Ze is
nauwelijks groter dan een kokosnoot! Hoe ging het bij Ardex?"

"Hij heeft een paleis gebouwd en nodigt iedereen uit. Het is echt heel
mooi, hij heeft voor iedereen iets. Ik kom de hele familie ophalen."

"En Hanah dan?"

"Voor haar is geen plaats, zei hij."

"Dat gaan we dus niet doen. Hanah is ook lid van onze familie, we gaan
haar vinden, en we gaan haar overtuigen leven in deze planeet te
blazen."

"Laat het toch! In het paleis zijn we veilig en kunnen we onze
terugkeer naar vader plannen."

"Sinds wanneer wil jij terug naar vader? Ik dacht dat je blij was met
deze planeet?"

"Je wilt vader maar zijn gang laten gaan? Hij moet leren dat je niet alles kan maken. Straks vernietigt hij het hele universum omdat hij boos is over iets kleins. Laten we hem dan ook zijn gang gaan?"

"Stop! We moeten geen ruzie maken, dan wordt ze nog kleiner."

"Ook dat nog." Cosmo's gezicht werd vriendelijker. "Ik geef je tot morgenavond. Als ze dan niet bij ons is,
gaan we zonder haar verder. Ervan uitgaand dat het aantal levende dieren
bij deze konijntjes blijft, hebben we dan een paar dagen om een plan te
maken. Ik ga alvast de rest verzamelen."

Hij vloog weg voordat Bella iets kon zeggen. Hij keek nog één keer naar
beneden en zag Bella haar welbekende ronddraaibeweging maken.
Uiteindelijk besloot ze langs de dikste van Gulvi's rivieren te rennen.

Onder een prachtige sterrenhemel liet Cosmo zich dragen door de wind.
Hij vond Eeris snel. Ze had een grote troon van takken gebouwd, middenin
een veld. Het lag ver verwijderd van het groene pad dat ze samen met
Feria had gemaakt, dus had ze een extra bruin pad naar haar troon
gestampt. Hij staarde met bewondering naar de wonderschone bloemen die
uit de troon groeiden en de glimmende klimop die de leuningen
versierde. Eeris was veel groter dan toen hij haar voor het laatst zag.

Hij vertelde haar het nieuws, en ze stormde meteen enthousiast naar het
paleis van Ardex. Hij draaide hij zich om en zette koers richting de
bergen. Ook Darus spotte hij van een afstand. De bergen waren geen
grijze, harde stenen meer, maar gloeiden zelfs feller dan de sterren.
Eenmaal dichterbij zag hij lichtpuntjes, verspreid over het hele gebergte. Wit, rood, paars, blauw, groen---alle kleuren even prachtig.
Het leek alsof Darus alle sterrenbeelden in het heelal wilde nabootsen
en inkleuren.

Middenin het betoverende lichtspektakel lag hij te slapen. Pas toen
Cosmo hem bijna kon aanraken zag hij wat de lichtjes waren---gloeiende
diamanten en brokken goud en zilver. Met zijn poot rolde hij Darus op de
andere zij.

"Waarom maakt iedereen me steeds wakker? Denk je soms dat grond
samenpersen om diamanten te maken makkelijk werk is?"

"Nee makker, Ardex wil jou in zijn paleis hebben."

"Dat lijkt me sterk."

"Nee, echt, hij heeft het letterlijk tegen mij gezegd. Hij wil een
frisse start maken."

"Prima. Ik ga alleen als de rest ook komt."

Darus sloot zijn ogen, maar Cosmo tikte hem weer aan.

"Ze komen, net als jij."

Hij vloog weg voordat Darus kon tegensputteren. Hij volgde het
adembenemende Diamantenpad, tot hij door de ochtendschemering heen een
grote boom zag, middenin een meer. Tot zijn verbazing stond Feria in het
water te spelen met Gulvi. Ze hoorde Cosmo's landing en sprong meteen
uit het water. 

Hij keek verbaasd rond. "Ik dacht dat jij in die andere oceaan ging zoeken, Gulvi?"

"Meh, ik had meer zin om hier te komen. Hier is het gezellig!"

"Ah. Natuurlijk. Waarom ook niet. Ik neem aan dat jullie Hanah niet
gezien hebben dan?"

"Nee. Jij?"

"Ook niet. Ik kom jullie slechts uitnodigen om mee te gaan naar het
paleis van Ardex. Hij heeft echt zijn best gedaan. Hij heeft zelfs een
bad voor jou gemaakt, Gulvi!"

Gulvi's ogen sprongen wijd open. Hij
produceerde hoge piepjes. "Een bubbelbad? Heeft het een glijbaan? Of is het een golfslagbad?"

"Dat ... moet je even met hem bespreken, denk ik. Komen jullie?"

"Ik weet niet, ik vind het hier eigenlijk wel fijn, tussen de natuur.
Wij horen toch niet in een huis te zitten?"

Feria's oren schoten omhoog toen ze geritsel hoorde. Uit de schaduw
achter hen strompelde een groot zwartwit beest. Puffend
struikelde Bella naar voren en leunde tegen de esdoorn. Ze wees naar
het water, maar liet haar arm van vermoeidheid meteen weer langs haar
lichaam slingeren.

"Wat is er? Heb je dorst?"

"Nee, Hanah is daar. In het water. Ik weet het zeker." Ze fluisterde zo
zacht dat alleen Cosmo het kon horen. "Je zei het zelf. Zonder water
geen leven. Gulvi is haar beste vriend, natuurlijk zoekt ze hem op."

Bella viel naar de grond. Een zandmannetje ontsproot en sloot haar
ogen. Ze sliep meteen. 

Cosmo knikte voorzichtig en zette een luide stem op. "Zeg Feria, heb je nog geen troon of huisje voor jezelf gebouwd?"

"Nee? Waarom zou ik?"

"De rest heeft dat wel gedaan."

"Zij hebben hun taak volbracht, ik nog niet. Gulvi hier heeft ook nog
geen onderwaterhuis. Ik moet blijven helpen, blijven proberen, totdat---"

"Eindelijk!"

Onder een betoverende zonsopgang vloog een rode panda omhoog uit het
water. Grote druppels dansten als een fontein om haar heen en lieten het hele
meer woest golven. De zonnestralen toverden een kleine regenboog
tevoorschijn en na een sierlijke salto landde ze weer in het water. 

Ze was groter dan eerst. Drie vissen sprongen in een boog over haar heen terwijl ze Feria benaderde. Haar poten peddelden zo snel dat ze over water
leek te lopen. Vlak voordat ze bij het strand was liet ze haarzelf op
Gulvi's rug vallen.

"Maar ... die vissen! Die heb ik gemaakt! Ze leven!" Feria sprong van
blijdschap haast ook bij Gulvi op de rug. "Bedankt, bedankt, zo enorm
bedankt."

Ze gaf Hanah een kusje en sprong verder het water in om de vissen te
bekijken. Ze had spontaan het waggelende loopje van Eeris overgenomen
en wiebelde tussen de golven, van de ene vis naar de ander.

"Oh wat lief! Kijk dan, deze heeft zelfs al een mond en tanden. Dat heb
je snel gedaan Hanah!"

De grootste van de drie vissen beet naar Feria's poot. Ze deinsde niet
terug. "Wat schattig, hij denkt dat hij me kan opeten."

Feria tilde hem op om te knuffelen. "Kan ik nu ook dieren op het land maken?"

"Alles op zijn tijd. Waarom zoveel haast? Als we nu alles versnellen is
de pret eerder voorbij! Deze vissen zullen voortplanten. Binnen de
kortste keren zwemmen er duizenden in elke zee, allemaal net weer een
beetje anders. Wanneer zij het tijd vinden, komen ze uit het water. Oh,
en, wees niet verbaasd als je op de weg naar Ardex' paleis een enorme
hoeveelheid konijntjes tegenkomt."

"Ik heb geen idee hoe ik je moet bedanken, Hanah."

Voor het eerst lachte Hanah en ze was zo schattig dat alle vissen
meteen naar haar toe zwommen.

"Je hoeft mij niet te bedanken. Ik heb slechts liefde en verwondering
aan deze wereld gegeven. Aan jullie. Levenskracht komt er automatisch uit voort. Je hoeft mij alleen te beloven dat je goed voor de natuur zult zorgen. En voor elkaar."

"Wat? Waar ga jij heen dan?"

"Daar waar ik hoor te zijn, elke dag."

Ze legde haar hand op Feria's hoofd. Ze fluisterde iets. Een groene
bol licht draaide om haar hand, groter en groter, feller en
feller, totdat het iedereen haast verblindde. Een seconde later verdween
het. 

Hanah was weg.

Onder een warme zon liep iedereen samen terug naar het paleis. Gulvi had
zijn rivier verbreed zodat hij naast zijn vrienden kon
blijven zwemmen. Bij elke boom die bewoog, bij elk geritsel van de
bladeren, keek Feria achterom, hopend dat Hanah toch mee zou gaan. Cosmo tilde de slapende Bella op zijn rug.

Voor het eerst zat iedereen bomvol energie. Ze hadden geen honger, geen
dorst, geen vermoeide poten, en zeker geen kwade gedachten. Bij elke
golf die op het strand klapte, bij elke zandverstuiving, keek Feria
achterom. Hanah kwam niet.

Ze bereikten het paleis snel. Een zigzaggende trap liep naar de opening
op hoge hoogte. Langs de hele trap stonden de mooiste bloemen, struiken,
en zelfs prille bomen. Darus stond onderaan de trap de laatste diamant
op de leuning te plaatsen. Eeris stond bovenaan de trap en probeerde
een wortel uit de grond te trekken voor twee konijntjes.

Langs de hele rechterzijde van de trap was een glijbaan gegraven. Gulvi
duwde zijn vin iets naar voren en spoot water. Tot zijn teleurstelling sijpelde het water meteen naar
beneden en liet de glijbaan droog staan. Cosmo zag het en blies een
regenwolk uit zijn snavel. Gulvi probeerde opnieuw, en deze keer werd
het water onderaan de glijbaan door de wolk opgenomen, en terug naar
boven gebracht. Een goed doorstromende waterval ontstond en iedereen
kon het paleis bereiken.

Tegelijkertijd stapten ze naar boven. Cosmo hield Bella omhoog met zijn
ene vleugel en sloeg de andere om Feria.

"Heb je enig idee wat Hanah met je heeft gedaan?"

"Nee, ik voel niks raars. Misschien was het een trucje om ongezien weg
te glippen."

"Ik betwijfel het, ze zag eruit alsof ze meer van deze wereld afwist dan
wij. Ze heeft een plan."

*Een plan inderdaad. Een groots plan, zoals voorspeld. Maar Hanah is misschien te koppig om het ook goed uit te voeren, de tijd zal het leren.*

Ardex wachtte in de opening. Zo hoog in de wolken waaide het
hard, maar niemand leek onder de indruk. Ze lieten hun prachtige
vacht wapperen, Gulvi genietend van de golven. Grote vuurkorven links en
rechts zorgden voor een behaaglijke temperatuur.

"Welkom in ons nieuwe paleis!"

"Heb jij dit allemaal gemaakt?"

"Ach, het is niets. Daarnaast had ik hulp van Darus en Eeris."

Darus had zijn trap afgewerkt door twee stenen standbeelden van een
tijgerkop onderaan te plaatsen. Hij blies op de eerste trede en de trap
veranderde in een automatische stenen roltrap. Terwijl Darus stilstond werd hij
omhoog gedragen. 

Feria zuchtte. "Was dat echt nodig?"

"Wat? Ik ben moe van al dat rennen."

Hand in hand liepen ze naar binnen en volgden Ardex naar de prachtige
paleiszaal.

"Heb je nog met Ardex gepraat," fluisterde Cosmo naar zijn broertje.

"Ja. Zolang we in aparte slaapkamers slapen moet het goed gaan. Ik kan
zijn gesnurk echt niet hebben."

"... dat is het enige dat uit het gesprek is gekomen?"

"Huh? Waar moest ik anders over praten?"

"Je weet wel. Het feit dat jullie niet bij elkaar kunnen zijn zonder dat
hij dingen in de fik zet of jij brokken steen naar zijn hoofd gooit."

"Nah. Een meningsverschil kan ook gewoon een verschil blijven. Het
betekent niet dat je niet samen kan leven. Hij blijft mijn broer. Ik zal
gewoon altijd dingen anders doen dan hij."

Ze waren de paleiszaal nog niet binnen, of iedereen schoot uit elkaar om
elk hoekje te bestuderen. Darus had een grote troon gemaakt en tegen de
achterkant van de kamer gezet. Ardex plaatste Bella erop.

Aan de andere kant van het vuur stond een ronde tafel, met tomaten,
maïs, salades van de paar planten die ze hadden. Iedereen ging gelaten zitten.

Feria fronste. "Heel lief ... maar ik denk eigenlijk dat Bella gelijk had en we op deze planeet nog steeds geen eten nodig hebben."

"Misschien. Maar neem eens een hap. Ik heb gemerkt dat we hier wel veel beter kunnen _genieten_ van het eten."

"Zeg, had je geen honing mee kunnen nemen?"

"Nee broertje, we hebben nog geen bijen uitgevonden."