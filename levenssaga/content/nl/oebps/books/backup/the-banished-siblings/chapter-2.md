---
title: "2. De wijsbeer"
weight: 2
---

Een wasbeer, bijna even groot als hij, stond op haar achterpoten en stak
haar vlakke hand naar voren. Ze zag er prachtig uit: haar zwart-witte
vacht leek te stralen in de avondzon en haar grote kraalachtige ogen glommen.

"*Bella*?" Ardex' hijgen maakte hem onverstaanbaar.

"Stop! Wie zijt gij?"

"Ik ben het, je broer." Ze bleef stil. "Ardex, de vuurgod. Althans, dat
was ik."

"Kun je dat bewijzen?"

"Is dat echt nodig?"

Bella stampte met haar poot en haalde haar kin op.

"Kun je dat bewijzen?" herhaalde ze op strenge toon.

"Rustig! Eens denken. Toen je nog maar drie jaar oud was, heb je mij een
keer uit de schommel geduwd omdat je vond dat mijn halfuur voorbij was.
Afspraak is afspraak, zei je er nog bij."

Ze liet haar hand zakken. Een glimlach verscheen. Haar oren schoten
omhoog, en haar neus wiebelde, alsof ze lekker eten rook.

"Lieve Ardex! Wat fijn dat je hier ook bent!"

Ze vloog hem om de hals. Met de handen om zijn nek slingerde ze op zijn
rug. Ze besefte toen pas hoe zwaar ze was en sprong weer van hem af.

"Is de rest ook hier?" vroeg Bella terwijl ze zijn slagtanden
inspecteerde.

"Ik heb Darus gezien, die heeft mij geholpen. Hij slaapt nu ergens."

"... je hebt hem als een idioot achtergelaten of niet?"

"Oh. Sorry. Helemaal niet bij stilgestaan."

"Je mag dan de oudste en de krachtigste zijn, er zijn een hoop dingen
die je nog moet leren."

"Hé, het is al lastig genoeg om jullie allemaal te leiden,
ik kan niet ook nog iedereens beste vriend zijn."

"Grappig. We hebben jou nooit gevraagd om onze leider te zijn," zei ze
knipogend. *Och, Bella, als je toch wist welke invloed deze woorden zouden hebben voor de rest van het leven ...*

"We kunnen anders goed een leider gebruiken nu. Heb je enig idee waar we
zijn?"

Bella wees naar een groepje sterren in de donkerzwarte hemel, die samen
een figuur maakten dat leek op een wasbeer met een hele lange staart.

"Dat is de Grote Beer. Ik heb vroeger veel erover gelezen, zoals dat het _helemaal_ aan het andere uiteinde van het heelal zat. Zo ver van het paleis als maar kan. Daarom heeft
vader ons hierheen gestuurd, denk ik. Wij, met onze zwakke krachten,
kunnen in nog geen miljoenen jaren terugreizen naar het paleis."

"Dus we zitten hier vast?"

"Daar lijkt het wel op."

Ze sloften over de planeet, zo dicht naast elkaar
dat ze leken vastgeplakt. De zon was opgekomen, maar het duurde
slechts een uur totdat de avond alweer viel. Wederom was het
pikkedonker, maar hun ogen waren inmiddels gewend aan de nieuwe wereld 
en konden de weg nog vinden. 

Ineens stopte Bella met lopen. "Wat zei jij nou net over dat je geen vuurgod meer was? Toen je net kwam aanrennen zag ik nog lava uit de grond springen."

"Ik kan geen vuur meer maken. Ik heb al mijn krachten nog, behalve vuur.
Denk je dat hij die heeft afgepakt?"

"Waarom zou hij dat doen? Jij bent de god van de verwoesting, van het
vuur en de explosies, van het vechten en de dood, van de---"

"Ja, ja, zo is het wel genoeg. Ik vind het al vervelend zat dat ik
alleen maar dingen kan vernietigen." Ardex liet zijn hoofd hangen, en
Bella gaf hem een kusje op de wang.

"Excuses. Mijn punt is: als ik iemand zijn krachten zou laten houden,
zou jij het zijn. Althans, als ik even mezelf in vaders schoenen
plaats."

Ardex zuchtte en bewoog zijn hoofd heen en weer, alsof hij wat ze had
gezegd op een weegschaal tegen elkaar afwoog. Na een korte stilte
hervatten ze hun tocht.

"Ik denk dat je iets mist. Ik denk dat er iets op deze wereld *niet* is.
Iets dat je dringend nodig hebt. Trouwens, heb jij het ook zo warm?"

"Ha, ik merk dat jouw krachten hier ook zijn verminderd. Dat is de lava,
schatje, daardoor is de grond hier onwijs heet."

"Mijn krachten zijn helemaal niet weg! Mijn wijsheid heb ik nog. Kennis
is iets anders---dat heb ik niet. Althans, niet over deze planeet. Of
ik mijn schoonheid nog heb mogen jullie bepalen."

"Dan heb je vast een slimme manier om
de rest te vinden."

"Heb je gezien hoe groot dit brok steen is waarop we lopen? Het gaat
ons *jaren* kosten om alles te bekijken."

"Toen ik wakker werd lag iedereen nog om mij heen. Ze kunnen niet ver
zijn."

Bella stond weer abrupt stil en sloeg haar hand voor het hoofd. "Had dat dan meteen gezegd!"

Met haar nagel kraste ze in het gesteente. Ze tekende een
grote cirkel en maakte een stip middenin.

"Stel die stip is waar we zijn geland. Daar lagen we allemaal in een
kring. Toen de planeet bewoog zijn we uit elkaar gedreven, dus vanaf de
stip naar de rand van de cirkel. Als we in een spiraal terug naar de
stip lopen, moeten we ze allemaal onderweg oppikken." Ze kraste steeds
kleinere en kleinere cirkels, totdat ze weer bij de middenstip uitkwam.

"Als jij het zegt." Hij volgde met zijn nagel de spiraal in het steen.
Na dat vijf keer te hebben gedaan knikte hij. "Ja, nu snap ik het. Dus
dan moeten we die kant op."

"Nee, precies de andere kant. Maar, goed geprobeerd."

"Knap hoe jij altijd nieuwe manieren vindt om mij dom te laten voelen."

Ze hoefden niet lang te lopen totdat ze in de verte iets zagen
stuiteren. Eenmaal dichterbij zagen ze een gigantische vogel die
tevergeefs probeerde op te stijgen. Bella's zwartgeringde staart
kwispelde. Ze trok haar pootjes voor haar borst, alsof ze een warme kop
thee vasthield. Ze lachte naar Ardex.

"Laten we een weddenschap afsluiten. Ik denk dat die vogel *Cosmo* is."

"Welnee. Kijk dan hoe sierlijk die vogel is, hoe majestueus. Dat is sowieso een van de zusjes."

"Zozo, jij wedt op twee paarden? Dat gaat je niet helpen ben ik bang."

Ze liepen voorzichtig door tot ze de vogel bijna konden aanraken.
Ineens keek het wezen hen aan en vloog als de bliksem op Ardex af. 

Hij wilde zijn vleugel op Ardex' hoofd leggen, maar had nog niet
genoeg controle en sloeg hem in het gezicht.

"Sorry Ardex, ik ben bang dat je de weddenschap hebt verloren," zei een
hoge, melodieuze stem.

"Wat? Hoe? Maar? We stonden dáár toen we de weddenschap afspraken."
Ardex wees met zijn achterpoot naar naar de horizon in zijn rug.

"Ik hoor *alles*."

"Een vogel past perfect bij je, Cosmo. En je hebt geluk: je kunt hier zo
vandaan vliegen als je wil."

"Nou, zus, dat valt tegen. Er mist hier iets. Ik kan
nauwelijks opstijgen." Hij veegde zweet van zijn voorhoofd en schudde
zijn veren uit. Zijn schaduw was opvallend groot. "Misschien helpt het
als ik weet wat voor vogel ik ben."

"Je bent een grote trap."

"Ben je me nou aan het beledigen?"

"Nee. Zo heten die beesten gewoon. Wees er blij mee, het zijn mooie en
sterke dieren."

Cosmo keek naar de horizon. "Hebben jullie de rest gezien?"

"Darus ligt ergens te snurken, verder zijn we nog op zoek. Bella had
iets bedacht."

"Eh---weet je zeker dat Darus ligt te snurken?"

In de verte verscheen een wolf. Met elke voetstap schoot een kleine
heuvel uit de grond of verscheen spontaan een diepe deuk in de planeet.
Hij knipperde niet en rende harder dan ze hem ooit zagen doen. Achter hem vlogen grote stofwolken omhoog. 

Hij schreeuwde iets. Bella en Ardex draaiden hun oren naar voren en wilden naar hem toe rennen. Cosmo hield hen tegen.

"Hij zegt dat er groot gevaar aankomt."

Cosmo draaide zijn vleugels als een toeter voor zijn snavel.

"Wat voor gevaar?" schreeuwde hij de andere kant op. Zijn broer en zus
schrokken zich een hoedje. Darus riep niks terug, maar wees omhoog.

"Oh oh. Ik denk dat ik weet waarom vader ons hierheen stuurde."

Hoewel het middag was werd de hele wereld duister. Een grote schaduw
viel over de vier godenkinderen. De temperatuur steeg. Voor het eerst in lange tijd hoorden ze iets anders dan hun eigen stemmen---een
sissend geluid. Ze keken verschrikt naar het gigantische brok steen dat
door de lucht raasde. Het gesteente groeide, het gesis zwol aan, de duisternis hield hen gevangen.

"Wat mooi! Een levensechte meteoor!" Cosmo krulde zijn vleugels als een
verrekijker rond zijn ogen. 

Darus had hem inmiddels bereikt. "Het maakt me geen reet uit hoe het heet, het gaat ons verpletteren!"

In één beweging greep hij Cosmo vast, slingerde hem op zijn rug, en
rende meteen verder. Bella sprong bij Ardex achterop.

Samen schoten ze als bange muizen over de planeet. Honderden meters verderop zagen ze nog een stukje zon. Daar zouden ze veilig zijn. Ze bleven rennen, maar de schaduw leek onophoudelijk te groeien, het stuk zo te krimpen.

"Kun jij de meteoor niet bijsturen?" schreeuwde Bella over het kabaal
van stampende poten en hijgende dieren.

"Hij is te groot!" Cosmo wapperde wel zijn vleugels, maar kon de meteoor
ook niet vertragen. Hij versnelde zelfs.