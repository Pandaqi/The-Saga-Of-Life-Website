---
title: "8. Het laatste zusje"
weight: 8
---

Bella en Cosmo keken elkaar met dichtgeknepen ogen aan, alsof ze het
antwoord in elkaars ogen zochten.

"Nee, ik weet niets," zei ze na een tijdje. In de verte zag ze een
grijze lucht waaruit regelmatig vage bliksemflitsen vielen. "Misschien is het Ardex die over ons waakt? Die bliksem ziet
er niet natuurlijk uit."

"Waarom loopt hij dan niet met jullie mee?"

"Hij wilde even tijd voor zichzelf."

"Denk je dat hij alweer toe is aan wat gezelschap?"

"We moeten eerst ons zusje vinden. Die heeft de
zandmannetjes waarschijnlijk gemaakt."

Bella schrok. Ze hadden zo lang stilgestaan dat ze de zandmannetjes
kwijt waren. Of ze waren er nog, maar lagen nu als onherkenbare
zandkorrels verspreid over het strand. Cosmo draaide haar terug.

"Wie weet? Misschien is ze allang bij hem en leidden de mannetjes ons
daarheen."

"Nooit. Waarom zou ze in godensnaam vrijwillig Ardex opzoeken? Ze durft zijn naam niet eens uit te spreken."

"Hij blijft haar grote, sterke broer. Ze is vast bang op deze nieuwe
wereld, en gaat dan naar hem. Met haar krachten kan ze iedereen vinden. Als ze bij ons had willen zijn ... was ze allang naar ons toe
gegaan."

"Het is geen kwestie van of ze bij ons wil zijn of niet. Ze *moet* bij ons
zijn als we willen overleven!" Bella verhief haar stem, een zeldzame
gebeurtenis.

"Ja, ik help je toch met zoeken! Ik denk dat ze bij Ardex is, jij denkt
blijkbaar van niet. Wat denk jij Darus? Je bent opvallend stil."

"Nou---kijk---eh---het zit zo." Hij ontweek hun blikken en zocht
de juiste woorden. Sinds ze een klein beetje leven hadden gemaakt op de planeet, knorde zijn maag iets minder, maar hij was nog niet van plan toe te geven dat Bella gelijk had. "Ik wil liever niet naar Ardex toe, maar de kans is groot dat ze daar ronddwaalt."

"Daar hebben we dus echt niks aan. Laten we opsplitsen. Ik neem Darus en
Gulvi mee, jij blijft hier zoeken."

"Nee. We moeten bij elkaar blijven. Ik kan jullie niet leiden als ik niet bij jullie ben."

"Goed dan. Laten we stemmen. Wie denkt dat Hanah bij Ardex is?"

"Nee! We proberen haar hier te vinden, daarna gaan we naar hem toe. Dat
is mijn besluit en daarmee stopt het."

Cosmo klapperde met zijn snavel, maar zei niks. Hij stond op het punt
weg te vliegen, maar Darus hield zijn vleugel vast.

"Wat nou als ze in geen van beide plaatsen is?" opperde hij. "De kans is
groot in deze gigantische wereld. Misschien is het juist verstandiger om allemaal
ons eigen gebied te nemen en daar te zoeken."

"Je hebt gelijk. Bella?"

Ze schudde alle zand uit haar vacht. "Hoe zeer het mij pijnigt, het is het verstandigst. We hebben hier uren
gelopen en geen Hanah gezien. Ik had denk ik de valse hoop dat ze zich
een keer *normaal* gedroeg."

De gezichten ontspanden weer. Darus zuchtte opgelucht. Cosmo liet
zelfs een lach verschijnen. Hij keek uit over de zee, alsof hij haar
daar verwachtte te vinden. "Potverdorie, Hanah, waar ben je? Waarom maak je ook altijd zulke
problemen? Waarom kun je nooit doen wat de rest doet?"

Hij zag alleen Gulvi's vin het wateroppervlak snijden en floot een
hoge pieptoon om hem te roepen. Eeris en Feria
hadden ook niks gemerkt van de discussie.

"Van nu af aan zijn jullie je eigen baas. We verspreiden ons over het
gebied aan deze kant van de bergen. Iedereen gaat alleen. Want meer
mensen heb je niet nodig om Hanah te vinden, en ik ben redelijk zeker dat hier geen verscholen gevaar meer is voor ons." 

*Bella toch, was je maar de godin van de toekomst voorspellen. Het leven op deze planeet zit vol gevaar ...*

"Ook jullie twee, Eeris en
Feria. Het spijt me dit te moeten zeggen, maar als je haar vindt, grijp
haar dan en laat haar niet los. Anders glipt ze zo weg."

Bella bleef op het strand zoeken. Feria vertrok naar haar eigen plek: de
zee met de boom in het midden. Eeris besloot het woud tussen die plek en
het strand te onderzoeken. Darus vertrok richting zijn gebergte en Gulvi dook onder water om de hele zee te
verkennen. Dunne rivieren krioelden door het strand---zo kon hij nog verder zoeken.

"En ik?" Cosmo stond als enige nog voor haar neus.

"Jij mag naar Ardex toe. Ik weet niet waar hij precies is, of hoe hij
daar is gekomen, dus jij kan er als enige naartoe vliegen."

"Bedankt. Het spijt me dat ik zo hard tegen je in ging. We zijn allemaal
moe. En hongerig. Verbaasd. Boos op vader."

"Geen zorgen. Ik zou een slechte leider zijn als ik niet luisterde naar
jullie. Ik wil helemaal geen leider zijn eigenlijk."

"Misschien werkt het daarom juist. Een wijs man zei ooit: en echte
leider hoeft anderen niet om de leiding te vragen."

"Dat was Darus."

"Oh. Dan was het een wijze wolf. Hoe dan ook, zodra we het hier goed voor elkaar hebben moeten we
misschien toch een plan bedenken om terug te komen. Vader wil juist dat
we uit elkaar groeien, dan zijn we geen gevaar meer voor hem."

"Ik weet niet meer wat vader wil. Ik denk eigenlijk alleen aan wat
moeder had gewild. Zij had ons samen willen zien---"

"---op de troon van het paleis."

"Doe niet zo mal, we passen nooit met z'n allen op die troon. Er is maar
plek voor één leider. Acht leiders kan niet, want dan is niemand echt de
baas."

"Is dat erg?" Cosmo knipoogde en koos het luchtruim.

Het zand begon meteen te bewegen. Honderden draaikolken
ontstonden rondom Bella en onder schurend geluid groeiden de
zandmannetjes weer uit de grond. Deze keer liepen ze niet van haar af,
maar naar haar toe. Bella speurde de grond af en vond een klein takje.
Ze pakte het op en bereidde zich voor om de zandkoning doormidden te
snijden.

"Nog één stap en je gaat eraan! Verdomde creaties van Hanah ook altijd."
Het takje lag al over haar schouder, klaar voor de zwaai.

"Denk je nou echt dat ze dat horen?" Een volle stem klonk uit alle
richtingen. "*Oh nee, iemand gaat mijn zandlichaam kietelen met een takje!*"

Ze liet meteen het takje vallen. De zandmannen stopten.
Er verscheen een lach op hun gezicht en ze zwaaiden naar Bella.

"Hanah? Ben jij dat?"

"Grappig, hoe mensen over je praten als je er niet bij bent." De stem
klonk opgewekt en ontspannen; het tegenovergestelde van Bella. De
struiken ritselden weer, en ze voelde ogen in haar rug branden, maar
toen ze omdraaide was er niks.

"Waar zit je?"

"Maakt het uit?"

Bella liep weg van het water, richting de bomen, waar de stem vandaan
leek te komen. Takken vielen omlaag. In haar ooghoek sprong een
zwarte vlek van boom naar boom, maar als ze keek was er niks.
Ze richtte haar stem tot de bomen.

"Zou jij mijn vragen niet met vragen willen beantwoorden?"

"Waarom zou ik jou antwoord geven?"

"Waarom kwam je niet naar ons toe, om ons te helpen?"

"Waarom denken jullie dat ik jullie kan helpen?"

"Je bent de godin van de levenskracht! Jij was altijd het laatste ingrediënt in alles dat we deden! Jij kan sowieso dieren tot leven wekken."

"Ha. Ik win. En nee, dat is niet waar."

"Ik heb het je honderden keren zien doen en je bent pas net geboren. Je
zou nu nog sterker moeten zijn."

"Dat is net het punt. Jullie denken alleen maar aan jullie *krachten*.
Jullie denken dat, omdat ik dieren levenskracht kan geven, het mijn
speciale kracht is. Dat is het niet. Ik doe gewoon meer *moeite* dan
jullie."

Bella liep langzaam verder tussen de bomen, constant achterom kijkend. "Zie je deze bomen? Zie je die zee? Voel je de frisse wind? Dat hebben wij allemaal gedaan. Jouw broers en zussen, met onze krachten."

Weer sprong een roodoranje schaduw van boom tot boom. Bladeren vielen
als bosjes bloemen bovenop haar hoofd.

"Ik dank jullie zeer. Maar jullie deden het voor jezelf, niet voor mij,
niet voor de planten of de dieren."

"Als wij onszelf niet redden *zijn* er geen planten en dieren."

"En als ik jullie niet uit elkaar had gehaald stond je nu nog steeds als
een hoopje moedeloosheid achter mijn zandmannetjes aan te waggelen.
Jullie verwachten altijd maar dat iemand anders jullie leidt. De enige
reden dat jullie deze wereld maken, is zodat jullie vroeg
of laat weer terug kunnen naar ons veilige paleisje. Met die instelling
ontstaat inderdaad geen levenskracht. Nooit. Nog geen druppel."

"Oh ja? En welk nut heeft het dan om zandmannetjes te maken?"

"Dat heb ik niet gedaan. Niet expres. Ik was kastelen aan
het tekenen in het zand, toen ineens werden ze echt en begonnen te
leven. Ik kon ze besturen, met mijn gedachten. Mij hoor je niet klagen.
Alhoewel, als ik toch moet klagen, ik vind het jammer dat ze niet uit
zichzelf kunnen denken."

"Dus jij beweert dat alles je gewoon overkomt? Dat je geen krachten
hebt? Dat je ons allemaal voor de gek houdt? Ben je wel een godin?"

"Dat is niet waar."

Een rode panda sprong uit de boom, vlak voor haar neus. Ze was zo piepklein
dat de landing onhoorbaar was. Hoewel haar vacht bruinrood was, kleurde
haar snuit en oren stralend wit. Ze leek haast te gloeien in het vage
zonlicht.

"Ik ben de godin van de kunsten en de liefde. Ondergewaardeerd, ik weet
het, maar ik zou het niet anders willen."

Twee dwergkonijntjes renden langs Hanah op Bella af. Ze snuffelden aan
haar poten en renden rondjes om haar heen. Hanah zong twee korte noten.
De konijnen hupsten in Bella's armen en dartelden door naar
haar schouders.

"Maar ... dit zijn levende dieren. Jij controleert ze niet, toch?"

"Ik vond ze onderweg naar hier. Gewoon op de grond, enkele kilometers
uit elkaar. Jullie hadden ze achtergelaten. Als ... als een stuk
*grofvuil*! Snap je waarom ik liever alleen werk? Ik heb jullie de hele
tijd gevolgd, afgewacht of jullie je fout zouden inzien, maar nee.
Jullie maakten alleen maar ruzie en nog meer ruzie. En daarom ben ik nu zo klein en
machteloos. Ik ga niet voor jullie levenskracht tevoorschijn toveren, want ik *kan* het niet zolang zeven andere goden het constant afpakken."

Hanah sprong naar een hoge tak en slingerde terug de boom in. Bella
bleef verbijsterd achter, de konijnen nog op haar rug.