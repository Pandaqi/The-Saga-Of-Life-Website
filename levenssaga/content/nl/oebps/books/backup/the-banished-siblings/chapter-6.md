---
title: "6. De eerste bladeren"
weight: 6
---

"Aan de kant!"

Bella duwde iedereen opzij. Een reusachtige boom landde met geweld in de
grond. Hij sloeg zijn wortels uit en raakte haar achterpoot. Na een
driedubbele salto landde ze op volle snelheid bovenop Darus.

"De volgende keer stamp ik gewoon weer een berg uit de grond," kreunde
hij.

"Sorry! Sorry! Sorry!"

De storm kalmeerde: de boom at alle windvlagen op. Een kleine giraffe
huppelde achter de boom vandaan alsof ze een stuiterbal onder haar poten
had. Ze sprong omhoog en reikte net ver genoeg om enkele blaadjes te
eten. Vervolgens hupste en bupste ze richting Feria en hielp haar met
opstaan.

"Eeris. Voortaan uitkijken waar je de bomen neergooit."

"Sorry. Ik heb het nog niet echt onder de knie. Maar, kijk, kijk dan wat
ik heb gemaakt! Ben je niet trots op mij?"

Feria's snorharen pikten een frisse, schone wind op. Ze schudde het stof
uit haar vacht en keek op. Een reusachtig meer streek uit tot aan de
horizon. Vrijwel overal staken de topjes van planten net boven het
wateroppervlak uit. De boom die naast haar stond was gekrompen tot niet
groter dan een bloem. Eeris wees ernaar met haar lange nek.

"Ja, ehm, ik moet nog uitvinden hoe ik ze buiten water kan laten
groeien. En, ook niet onbelangrijk, hoe ik ze buiten water kan laten
overleven. Daarnaast---"

"Kijk! Ik zie dingen bewegen!"

Darus stond te springen aan de waterlijn en knikte steeds met zijn
hoofd naar het water. Voor hij kon knipperen stond iedereen
bij hem.

"Oh, ja, zusje, bedankt voor de bacteriën. Ik neem aan dat jij dat hebt
gedaan?"

"Ja. Wat heb je met ze gedaan?"

"Oh, niks bijzonders. De planten zorgen voor nog meer zuurstof in het
water. En daardoor leven de bacteriën hier op zuurstof. Daardoor worden
ze groter en sterker!"

"Interessant, interessant. Maar, grotere bacteriën kunnen we nog steeds
niet zien. Dit zijn andere dingen! Ik zie algen, ik zie sponsdieren. Hoe
heb je dat gedaan?"

"Die eten bacteriën. Je weet toch dat ik een deel van jouw krachten
heb? Planten en dieren zijn grotendeels hetzelfde. Ben je niet trots op mij?"

"Jawel lieverd, maar dat is nou juist het probleem. Ik kan met mijn krachten geen levende
dieren voor elkaar krijgen. Hoe hard ik ook probeer."

Feria dook in het water. Een groene lichtflits later kwam ze boven met een zeester.

"Zie je, dit is het grootste en beste dat ik kan, en een zeester heeft
niet eens hersenen!"

Ze legde de zeester op de grond. Het kroop meteen terug naar het water, alsof het met een elastiek eraan vastzat.

"Kleine stapjes, zusje. Dat ding beweegt, dat is al iets. Daarnaast,
zolang planten alleen in het water zitten kan toch niemand op het land
overleven."

"Het kan miljoenen jaren duren voordat ze zover evolueren. Zo lang
overleven we niet zonder levende dieren."

"Niet zo depressief, niet zo depressief. We kunnen het wel een handje
helpen, maar sommige dingen in het leven zijn niet te versnellen."

Eeris bewoog haar lange nek naar de grond en gaf het een kusje.
Middenin het meer ontstonden golven, en toen het water even later
kalmeerde stond er een kleine boom. "Zo, die zal het moeten redden."

Gedonder klonk. Bliksem sloeg dichtbij in. Het begon weer te regenen
en voor het eerst bibberde iedereen van de kou. De avond ging over in de
nacht, en de weerspiegeling van de maan in het water was hun enige
lichtbron. Ze kropen dicht tegen elkaar aan.

"Misschien was het toch verstandiger geweest om Ardex bij ons te
houden," zei Darus, terwijl hij een huis begon te bouwen. Met de ogen
half dicht tilde hij steen na steen uit de grond, en legde ze op elkaar.
Zodra het dak vastzat schoot iedereen naar binnen.

Darus sloot als laatste het hutje af. In het pikkedonker viel de groep snel in slaap, terwijl de hele nacht regen met bakken uit de hemel kwam.

De volgende ochtend schrok iedereen tegelijkertijd wakker van een luide
gil. De steen voor het hutje was weggerold, en Feria lag niet meer op
haar plek in de hoek.

Darus voelde meteen dat er iets was veranderd. De grond was zacht. Niet
zo zacht dat je er doorheen viel, of aan vast plakte, maar zacht genoeg
om geen pijnlijke rug te krijgen. Ook de rest stond op alsof ze in een
vijfsterrenhotel hadden geslapen.

Buiten scheen een volle zon, al druppelde het nog steeds. Weer klonk een
hoge gil. Darus keek omhoog een zag voor het eerst een compleet blauwe
lucht, met hier en daar kleine wolken als slagroom over de hemel
gespoten. Nog een gil. Hij keek weer recht vooruit, schudde de
slaapkorrels uit zijn ogen, en leunde naar voren. Bella en Eeris
schaarden zich achter hem.

Honderden zeesterren lagen op de rand tussen het grote meer en de
lichtbruine grond. Feria danste erlangs, alsof ze een optreden gaf voor
haar kindjes. Rond haar voeten was de grond groen. Ze had al meerdere
rondjes gehuppeld toen ze haar familie verbaasd in de opening zag staan.

"Het is gelukt!"

Nu pas durfden ze dichterbij te komen. Ze hoefden niet ver te lopen om
te zien wat gelukt was. Een vijftal plantjes stond in de grond ... en hield
zichzelf staande. Eeris rende meteen op haar zusje af. Bij elke stap
schoot nog een plantje uit de grond, en zo ontstond binnen de kortste
keren een bloemenveld.

"Hoe ... hoe?"

"Jij hielp mijn wezentjes, dus ik dacht: ik help jouw planten."

"Maar wat deed ik verkeerd?"

"Je deed niks verkeerd. We moesten gewoon *wachten*, zoals jij zei."

*En jullie hadden nog langer moeten wachten. Je kunt niet zomaar miljoenen jaren doorspoelen, hoe goddelijk je ook bent. Ik begin te twijfelen of ik wel wil dat deze voorspelling uitkomt.*

"De regen heeft de grond nat en vruchtbaar gemaakt. De lucht beschermt de
planten tegen de gemene stralen van de zon."

"Geniaal!" Samen sprongen ze door het
veld om te kijken hoeveel bloemen ze konden uitvinden.

"Het gaat wel een stuk lastiger worden om nog een stevig huis te maken
van deze modderige grond," zei Darus, terwijl hun oude hutje instortte
en tot stof verwaaide. "Achja, we kunnen altijd nog een paleis bouwen
van die duizend zeesterren die je hebt gemaakt."

"Moeten we dit niet aan Ardex vertellen?" Feria keek vooral naar Bella.

"Dat komt wel. We moeten eerst ons kleine zusje nog vinden, dan kunnen
we samen naar Ardex toe en hem opvrolijken."

"Oh. Wat erg. Ik was haar vergeten."

"Het gaat vast prima met haar. Kom, we maken de hele planeet groen!" Eeris trok haar zusje al mee, maar Bella hield hen tegen.

"We kunnen beter bij elkaar blijven, anders zijn we iedereen weer kwijt.
Cosmo en Gulvi zijn ook nog steeds niet terug."

Eeris stampte van woede op de grond. Er sprong spontaan een esdoorn
naast haar. "Als ze terug zijn, mogen we dan wel gaan?"

"Dat zien we dan wel. Onze grootste prioriteit is *Hanah* vinden. Ze
heeft misschien de sleutel tot levende dieren maken. Dat hoop
ik."

Eeris kraste met haar voorpoot een groot kruis in de esdoorn, en zette
haar naam en die van Feria eronder.

"Zo, deze plek is van ons, zusje van me. Hier gaan we later wonen!"

Darus en Bella waren al voor de rest uitgelopen. "Je begint dat leiding-dingetje onder de knie te krijgen," fluisterde
hij in haar oor.

"Zeg het niet te hard, ik heb ook geen idee wat ik doe. Ik hoop dat we
er het beste van kunnen maken op deze planeet, want volgens mij is Ardex
de enige die perse terug wil."

Met hun rug naar de bliksemflitsen in de verte liepen ze gestaag over de
bruine grond. Eeris en Feria konden het niet laten overal planten neer
te zetten---hoewel op veel plekken nog niks kon groeien --
en creëerden zo langzamerhand een groen pad. 

Darus en Bella probeerden hen voor te blijven.

"Waar wil je beginnen met zoeken?"

"Ik heb geen idee. Echt niet. Het is Hanah, weet je nog? Ze kan overal uithangen, ze kan alles aan het doen zijn."