---
title: "Een nieuw gezicht"
weight: 1
---

"Jammer. Van alle plekken waar hij ons heen had kunnen sturen, kiest hij
deze zwarte oersaaie planeet."

*Ardex* torende boven zijn familie uit. Zijn zeven broers en zussen
lagen in een cirkel om hem heen. Hij wist niet of ze sliepen, of dat ze
geen zin hadden om op te staan na vaders tirade. Ze konden niet moe zijn
van de reis: die duurde nog geen seconde.

Zijn maag leek ondersteboven
gekeerd en hij zag wazig. Net stond hij nog voor Vader,
middenin het hemelpaleis. Ineens werd de kamer een draaikolk en meteen
daarna de wereld zwart en leeg. Lichtflitsen volgden, tot hij op deze grond klapte.

Er was hier niks. Geen geluid, geen geur, zelfs
geen gras. Hij hoorde zichzelf ademen, hoewel dat moeilijker ging dan
vroeger.

De grond was hard: geen bruine aarde, maar zwarte steen.
Rookwolken schoten uit scheurtjes omhoog. Hij strompelde naar een van de gaten en keek omlaag.

"Aha, eindelijk iets dat ik ken. Ik hoop dat vader mijn
krachten niet heeft afgepakt."

Hij wreef in zijn handen. Het voelde verdacht zacht. *Och, lezer, wat heb ik hier lang op gewacht. Goden kunnen soms zó langzaam zijn!*

Ardex' ogen gleden naar zijn handen. Een korte gil ontsnapte zijn grote bek. Hij tolde door de lucht, maar precies zo dat hij op zijn poten landde.

Hij zag niet meer wazig. Hij was er niet blij mee. 

In plaats van zijn eigen rug, zag hij een
oranje vacht met zwarte strepen. Zijn buik werd
vervangen door witte vacht.

Hij voelde aan zijn hoofd. Zachte gebogen oren stonden opzij en uit
zijn mond braken twee gigantische slagtanden. Hij keek naar zijn
handen. Vier zwarte stippen liepen over de onderkant, één voor
elke teen. Dankzij deze zolen voelde hij de immense hitte van de stenen
grond niet.

Een tweede brul ontsnapte. Hij kreeg er controle over. Uit
het gat sprong geen rookwolk, maar gloeiendhete lava. Hij liet de
lavabubbel in de lucht zweven zonder hem aan te raken.

Zijn voorpoot stampte en de lavawolk spatte uiteen. Kiezelstenen dansten als zandkorrels over de grond, terwijl de lava door
scheuren terugvloeide naar het binnenste van de planeet.

De grond schudde. De planeet rommelde, alsof ze honger had. Alle
kiezelstenen rolden weg en de zon stond plotsklaps een stuk lager aan
de horizon. 

Ardex probeerde het opnieuw. Hij hervond zijn
evenwicht, staarde naar een gat in de grond, tilde een lavawolk omhoog,
en strooide hem uit. Weer verschenen kiezelstenen, maar
voordat hij ze kon pakken stuiterden ze weg. 

De zon stond alwéér anders.

Hij keek angstig om naar zijn familie. *Hè hè, ik zei toch dat goden langzaam waren. Ze moeten flink opschieten als de voorspelling nog uit moet komen.*

"*Darus*!"

Zijn luide kreet werd snel beantwoord. Zijn broertje stak zijn
hoofd omhoog en liet hem zuchtend vallen.

"Zeg, maak eens wat minder herrie, sommige wezens proberen hier te
slapen."

"Ik maak die herrie niet, dat doet de planeet zelf!"

"Jij riep toch net mijn naam? Of ben ik nou gek? Laat ook maar, ik ben
nu toch al wakker. Waarom moet je altijd mijn heerlijke rust verpesten?"

"Geen tijd voor geintjes, de planeet is instabiel. Als we niet snel
handelen wordt het donker. Dan kunnen we niks meer."

De grond schudde een derde keer. Darus had zich inmiddels overeind geduwd en probeerde met zijn vingers zijn ogen open te houden.

"Duister is het minste van je problemen---jij kunt gewoon een vuurtje
maken."

Darus legde zijn hand plat op de grond. "Als ik het zo voel worden we binnen de kortste keren in de zon gezogen."

Hij keek voor het eerst Ardex recht in de ogen aan. Zijn stem klonk ineens als een klein meisje in een speelgoedwinkel.

"Super gaaf!" 

"Dat is helemaal niet gaaf! Dan gaan we allemaal dood!"

"Nee, kijk dan, jij bent ... jij bent een sabeltandtijger! En ik ... wat
ben ik?"

Darus keek naar zichzelf alsof een angstaanjagende spin op zijn buik
liep. Ardex overtrof dat door hem aan te staren alsof hij voor het eerst
een spin zag. Een grijswitte vacht bedekte Darus' gespierde lichaam. Twee spitse oren stonden recht omhoog. Zijn neus stond ver naar voren
en hij sleurde een brede staart ver naar achteren.

"Een labrador wolf. Zijn vaders lessen toch
ergens goed voor geweest. Maar dat weet jij natuurlijk niet, want jij
kwam nooit opdagen."

"Zeg, niet meteen die toon. Leuk toch? Ik ben zo *zacht*. Kom kijken wat de rest voor dier is geworden!"

"Nee! Niet belangrijk! De planeet moet stoppen
met wiebelen. Ik probeerde net kiezelstenen uit de grond te halen, maar
--"

"Ja, stop daar dan mee! Die moeten in de grond blijven."

"Hé, zo praat je niet tegen mij. Respect voor de oudste godenzoon is niet misplaatst." Ardex liet duidelijk zien wie het grootst was. Zijn slagtanden drukten lichtjes op zijn broertjes
hoofd, maar die keek hem niet eens aan. Hij bestudeerde de grond, bekeek elk kiezelsteentje aandachtig, kneep hem samen, en gooide hem
door het gat terug.

"Vooral ijzer en nikkel, zo te voelen. Als we even wachten zou
zwaartekracht ze naar beneden moeten trekken. Met zo'n grote magneet in
de kern moet de planeet stabiel zijn."

"Hoe lang gaat dat duren?"

"Mwah ... enkele miljoenen jaren."

"Die tijd hebben we niet."

"Hoezo niet? Volgens vader hebben we eeuwig leven."

"In het paleis wel. Niet op deze dode planeet."

"Nee hè, geloof je dat vage verhaal van Bella over *levenskracht*?"

"En hoe zijn onze krachten anders gegroeid? Vader gaf ons slechts een kiezelsteentje van zijn volledige macht. Heb jij een betere theorie? Kom op, je weet wat je moet doen."

De zon veranderde weer plotseling van kant en ging nu definitief onder.

De gaten in de grond waren nauwelijks te
onderscheiden van het steen. Darus zuchtte. Hij bewoog zijn voorpoot in
een sierlijke boog en trok daarmee een stuk steen omhoog. Een kleine
bobbel verscheen op de verder perfect platte planeet. Hij legde zichzelf
er comfortabel tegenaan.

"Zou jij wat licht bij willen schijnen? Anders stuur ik straks de verkeerde stofjes omlaag!"

Ardex klapte in zijn handen. Er gebeurde niets. Hij
klapte nog een keer. Weer niets. Hij wapperde wild, stampte op de grond,
en sloeg de handen tegen elkaar. Een kleine vonk verscheen, niet groter
dan een mier, maar doofde meteen. Hij keek verbaasd naar zijn eigen
poten en begon te ijsberen.

"Dat valt een beetje tegen, *oudste godenzoon*. Dan doe ik het wel op de tast."

Darus tikte meerdere keren op de grond, alsof hij op de deur klopte bij
de planeet. Steeds opnieuw verschoof hij zijn hand naar een
ander stukje en legde zijn oor tegen de stenen.

Het rommelen werd luider en hij hoorde dat binnenin de planeet
alles veranderde. De stenen schudden alsmaar heftiger, alsof ze het koud
hadden---totdat de zon uit het niets weer op kwam. 

De planeet kwam tot rust.

"Dat moet genoeg zijn. Morgen werk ik wel verder. Jammer dat de nacht zo kort duurt. Welterusten Ardex."

Hij had zijn ogen nog niet gesloten of Ardex trok hem omhoog.

"Waarom denk je dat vader ons hierheen heeft gestuurd? Hij had onze
krachten kunnen afpakken. Ons kunnen veranderen in
een stuk steen. Ons misschien wel vermoorden, maar in plaats
daarvan verbant hij ons naar god weet waar."

"Geen idee. Misschien was hij chagrijnig. Misschien was hij teleurgesteld in ons. Misschien is dit zijn
idee van een grap uithalen. We weten allemaal dat hij het woord *humor* niet kent."

"Ah, dus jij hebt je humor van _hem_."

"Ik hou ook van jou." Darus draaide zich om en viel meteen in slaap.

Ardex schrok. Door al dat gebibber van de planeet waren ze van hun
familie verwijderd. Nergens zag hij iets dat leek op zes slapende goden.
Hij wist ook niet waarnaar hij moest zoeken, aangezien ze
waarschijnlijk alle zes in een ander dier waren veranderd. Hij rende een
willekeurige richting in.

Met elke voetstap schoot lava als een fontein uit de grond. Urenlang
rende hij onvermoeibaar door en al die tijd zag hij niks. Helemaal
niks. Geen heuvel, geen rivier, zelfs geen insecten. 

Het schemerde alweer toen hij iets in de verte zag. Een bolling in het steen. 

Hij was bang dat hij per ongeluk in een cirkel had gelopen en terug was bij zijn broer---totdat de bolling groeide tot iets groters.