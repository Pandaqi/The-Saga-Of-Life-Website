---
title: "Zandkastelen"
weight: 7
---

"Oké. Er komt een wolf bij de dokter. Hij zegt: ik wil niet gemeen meer
zijn. Ik wil geen lieve konijntjes meer eten, ik ben bang dat ik zacht
ben geworden. Waarop de dokter zegt: tja, dat begrijp ik wel, *wolf*
bestaat voor driekwart uit *wol*."

Darus keek naar zijn medereizigers. Ze kregen een grijns op het gezicht,
maar niet meer dan dat. Ze sloften over de modder en hingen vermoeid
tegen elkaar aan.

"Kom op! Die was goed. Bedenken jullie anders een mop."

"Wat dacht je van ... we doen geen moppen meer?"

"Ik ga niet nog zes uur in stilte lopen. Bella, probeer jij het eens. Jij moet toch de meest geniale mop kunnen bedenken die bestaat."

"Goed dan. Een wasbeer loopt een café binnen en bestelt water. De wolf
achter de bar pakt een glas, schenkt er iets in, en geeft het aan haar.
Snel zet ze het glas tegen haar mond, maar tot haar verbazing smaakt het
helemaal nergens naar. Dus ze zegt tegen de wolf: misschien moet je
water tappen, in plaats van moppen."

"Ik snap hem niet."

"Dat is misschien maar goed ook."

Bella legde haar hand op Darus' schouder. "Zie jij wat ik zie?"

Na urenlang hetzelfde landschap van modder en heuvels verscheen water
aan de horizon. Zandkorrels schuurden langs hun poten.

Een klein zandkasteel versperde hun pad. Ze konden er makkelijk overheen
stappen, ware het niet dat het een magische aantrekkingskracht had. Ze
wilden ernaar blijven kijken. Ze moesten blijven kijken. De ramen waren
perfect uit het zand gehaald: onderin rechthoekig, bovenin rond. De
torens waren allemaal precies even hoog, en door de ramen zagen ze zelfs
een wenteltrap die naar de top liep.

Een poppetje zat op een stoel in de hoogste kamer van de voorste toren.
Bella keek er langdurig naar. Iets klopte niet. Ze keek in de andere
torens, maar daar zat niemand. Haar blik vloog terug naar de voorste
toren, maar ze zag alleen de stoel. Ze wreef in haar ogen,
maar het poppetje kwam niet terug. Gebogen over het zandkasteel
vond ze tot haar verbazing het poppetje op het plein van het paleis,
liggend in het zand.

"Zien jullie dat ook?"

"Ja! Ze moet hier dagenlang aan hebben gewerkt."

"Oh. Wisten jullie al dat ze zand tot leven kon brengen?"

"Huh? Waar heb jij het over?"

"Waar hebben jullie het over?"

Darus tilde Bella over het zandkasteel heen. Toen zag ze het.
Honderden zandkastelen wezen de weg naar het
water. Hoe dichterbij, hoe groter het kasteel. Eeris en Feria
renden erlangs. Ze wisten dat ze onmogelijk planten in het
zand konden krijgen, dus ze wilden zo snel mogelijk het water voelen.

Darus botste keer op keer met zijn voorhoofd tegen een zandkasteel,
totdat hij halverwege het pad een opening vond waarin hij paste. Bella rende ernaartoe, terwijl ze bij elk kasteel
vluchtig keek of er poppetjes rondliepen. Nergens was beweging.

Middenin de paleiszaal van zand stond een troon. Darus en Bella keken verbaasd
hoe een ongelofelijk dik zandwezen, in de vorm van een mens, met een
beker in zijn hand op de troon zat. Hij bewoog niet, ogen gesloten. De muren waren ongelofelijk gedetailleerd, met kandelaars,
gordijnen en zelfs schilderijen. Allemaal uit zand geschapen.

Een zachte melodie vulde de kamer. Een hoge stem zong een rustgevend
lied dat als een rivier voortkabbelde. Hoewel het geluid harder en
harder klonk, werd het nooit vervelend. Darus stak zijn hoofd naar
buiten, maar daar was de melodie nauwelijks te horen. Hij zag niks raars
-- alleen zijn zusjes die een watergevecht hielden. De melodie was nu zo
luid dat stukken zand van de ingang afbrokkelden.

Bella trok hem naar binnen.

De ogen van de zandkoning schoten open. Ze wisten niet of hij hen aankeek: zijn blik was niets anders dan iets donkerdere kuiltjes in
het hoofd. Hij stond op, gooide de beker in de muur, en stampte de zaal
uit. Darus en Bella volgden.

Eenmaal buiten zagen ze niet één zandfiguur, maar een hele stoet. Uit
elk kasteel stapte een groepje zandpoppetjes en allemaal marcheerden ze
achter hun koning aan. De melodie was nu ook buiten te horen, het
stampen van de stoet precies in de maat. Eeris slaakte een gil
toen ze het zag. Ze sprong bovenop Feria, die met open mond in het water
stond te kijken.

"Laten we ze volgen, misschien leiden ze ons naar haar toe."

Het viertal liep urenlang in de brandende zon. Er leek geen einde te
komen aan het strand. Onbewust marcheerden ze mee in de strakke pas
van de zandmannen. Achter hen klonk geritsel uit een handjevol struiken.
Bella keek om, maar zag niks. Niet veel later klonken voetstappen. Ze
keek om, maar zag niks, zelfs geen pootafdrukken in het zand. 

Misschien verbeelde ze zich dingen. Misschien waren deze zandmannen een droom, een
oase. Misschien werd ze dadelijk wakker in haar warme bedje terug
in het paleis. De gedachte stelde haar gerust. Ze was moe, hongerig, en geïrriteerd over alles dat ze niet wist of begreep.

Dagdromend had ze niet door dat vanaf rechts een groeiende golf
aanstormde. Onder de golf zwom een grote schaduw, steeds sneller en
steeds dichterbij. Darus tikte haar aan---te laat.

Liters water dompelden Bella onder en trokken haar in het snelstromende
meer. De schaduw gooide haar terug op het land, en bleek toen een dolfijn. Een grote vogel waaide met zijn landing iedereens haren scheef.

"Hé hé, hier zijn jullie. We hebben overal gezocht!"

"Nou, blijkbaar niet overal, want we lopen al best een tijdje langs dit
strand."

"Het is een grote wereld."

"Klopt, dus hoe hebben jullie nu al overal water gemaakt?"

"Overal? We hebben slechts een nat vlekje gemaakt op deze wereld." Cosmo wees naar de bergen van Darus. "We komen daar nooit overheen. En in de andere richting houdt _iets_ me tegen, maar geen idee wat.

Hij fluisterde. "En Gulvi is te zwaar om overal overheen te tillen." De lachende dolfijn speelde met de zandmannen in de
buurt en trok ze een voor een het water in.

"Hoe lang lopen jullie hier al zei je?"

"Een paar uur. Als het niet langer is."

"Raar. Het zag er piepklein uit vanuit de lucht."

"... we lopen in rondjes, of niet? Dat verklaart waarom ik dacht dat we werden achtervolgd. Ik hoorde de zandmannen achter me."

"Dat is nog raarder. Ik had ook het idee dat *wij* werden achtervolgd."