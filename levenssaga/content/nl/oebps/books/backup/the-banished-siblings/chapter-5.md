---
title: "De groene zusjes"
weight: 5
---

Ze hoorden steeds meer, dankzij de zuurstof die de lucht vulde. De
geluidsgolven die eerst nergens heen konden, bereikten eindelijk Bella's
kleine oren. Gestommel achter de horizon. Een zacht hummen, alsof de
planeet neuriede. Regendruppels klonken uit de richting waarin Gulvi
zwom.

In tegenovergestelde richting trippelden lichte voetstappen. Ze herkende
ze niet. En haar broers lagen nog steeds op de grond. 

Ze sprong vooruit; de voetstappen stopten. Ze sprong nog een keer, en de voetstappen
hervatten zich, harder dan daarvoor. Het geluid leek vanachter een
heuvel te komen. Ze rende erop af.

Ze struikelde. Een klein konijn lag op de grond, plat op de buik. Haar
vachtkleur was nagenoeg hetzelfde als de grond, en zelfs nu Bella het
wist moest ze moeite doen het konijn te zien. Ze kroop ernaartoe.

"Feria? Ben jij dat?"

Voorzichtig tikte ze tegen het konijn. Die rolde op haar rug, maar
reageerde verder niet. Haar ogen waren gesloten, haar pootjes hingen
slap.

"Feria! Word wakker. Nu. Het is niet grappig."

Reactie bleef uit. Ze legde haar hand op de buik van het konijn.
Geen ademhaling. *Zo krachtig, deze godenkinderen, en toch niks begrijpen van hoe het leven werkt ...*

"Help!" Ze had nog nooit zo hard geschreeuwd. Haar wanhoopskreet galmde
over de planeet en joeg als echo zelfs haarzelf de stuipen op het lijf.

Achter de heuvel dook een schaduw op. Een vos schoot uit de duisternis.
De witrozige vacht scheen prachtig in de avondzon, en de vos rende fier
en gedreven naar haar toe. Haar broers vlogen ook op haar af, maar
kwamen te laat voor bescherming.

"Heb jij dit gedaan? Heb jij mijn zusje vermoord?"

Bella maakte zich zo groot mogelijk en stak haar hand voor zich uit,
net zoals ze bij Ardex had gedaan. Voor de zekerheid stak ze ook haar
andere hand vooruit.

"Stop! Geen stap dichterbij, of, of, ik doe je iets aan!"

De vos remde af en liet een spoor van stofwolken achter.

"Jeetje Bella, waar heb jij het in vredesnaam over?"

"Je ziet dat konijn toch. Jij hebt haar gedood. Jij---wacht---hoe weet
je mijn naam?"

"Ik ben het! Je zusje!"

Bella trok haar neus op. Haar linkervoet klapperde zenuwachtig op de
grond.

"Oh ja? Kun je dat bewijzen? Wat is mijn bijnaam?"

"Poeh, welke wil je horen? Je hebt er vele. Veel die je niet wilt horen, denk ik."

"Zie je wel! Je weet het gewoon niet."

Darus leunde naar voren en fluisterde in Bella's oor. "Is dit echt nodig? Wie kan het anders zijn? Er is geen enkel leven op deze planeet behalve ons, onze magen knorren nog. Of geef je toe dat jouw theorie van *levenskracht* niet klopt?"

Bella schudde haar hoofd. "En wie is dat konijn dan?"

De vos was dichterbij geslopen en had hen gehoord.

"Dat konijn heb ik gemaakt. Nouja, geprobeerd. Ik kon haar maar niet
levend krijgen, hoe hard ik ook probeerde. Ze is niet dood. Ze is nog
niet geboren, zeg maar."

"Waarom zouden we dat geloven?"

"Bella, schei toch eens uit. Weet je, ik neem hier even de leiding.
Welkom terug, Feria!" Darus liep naar de vos en bonkte zijn neus
tegen de hare. Feria deed hetzelfde terug. Hij kwam naast haar staan.

"Kom terug! Niemand heeft jou de leiding gegeven. *Ik* en Bella hebben
de leiding."

"Een goede leider hoeft ook niemand om leiding te vragen."

"Nee, een goede leider neemt geen onverantwoorde risico's! Je doet
alleen maar waar je zelf zin in hebt. Je hebt nul verantwoordelijkheid
voor je familie."

Darus lachte. "Zegt de persoon die vader zo kwaad wist te krijgen dat hij ons allemaal verbande naar deze planeet. Of was hij bang? Was vader bang voor jou?"

Ardex sloeg zijn slagtanden in de grond. Een muur van vuur rees
tussen de broers. Darus mepte snel zijn staart tegen de stenen. Een
diepe scheur ontstond en het vuur zakte in de grond. Feria's ogen
sprongen wijd open.

"Laat mij bewijzen dat ik het ben! Alsjeblieft, voordat er gewonden
vallen. Alsjeblieft. Geef me een kans. Ik ben mijn zus ook al
kwijtgeraakt."

Alle monden vielen open.

"Dat konijn is je zus?"

"Oh, nee, ze leeft nog! Nee, nee, wees niet bang. Ik weet gewoon niet
waar ze is. Net was ze nog bij me. Hadden jullie die gigantische knal
trouwens ook gehoord? Ik was rustig aan het zonnen, toen ineens hoorde
ik een knal en was het avond. En er hing een grijs, lichtgevend ding in
de lucht. Het had een beetje de vorm van een banaan."

"Oké, ik geloof dat je mijn zusje bent."

"Maar ik heb nog niet---"

"Geloof me, alleen jij kunt rustig blijven zonnen als er zoveel gevaar
dreigt."

Bella sprong over de scheur in de grond. Ze probeerde de groet van Darus
na te doen, maar rechtop staand was ze te groot, en op vier poten te
klein. Uiteindelijk gaf ze Feria een zoen op het voorhoofd.

Ardex gromde en draaide zich om. Hij slofte weg, hoewel zijn
voetstappen nog steeds de grond deden schudden.

"Gaan jullie maar lekker een theekransje houden, ik ga een paleis
bouwen. Als je me zoekt, heb je pech."

Hij wierp een nieuwe muur van vuur omhoog, voordat iemand hem kon
achtervolgen.

"Waar is hij zo chagrijnig over?"

"Ik denk dat Ardex liever had dat ik was blijven slapen." Darus liet zijn hoofd hangen.

"Niet waar! Jij hebt ons leven gered. Je hebt de meteoor afgewend.
Dankzij jou kunnen we nu proberen de planeet op te bouwen. Geef het
tijd, hij ziet wel in hoe goed je bent."

Feria liep naar de rivier. Hij was niet meer bedekt met luchtbubbels,
hoewel hier en daar nog eentje omhoogkwam en een rimpeling in het water
veroorzaakte.

"Kijk, dat heb ik gedaan. Bacteriën, noem ik ze. Ze hebben alleen
zonlicht nodig om te leven en vermenigvuldigen, dus het worden er steeds meer en meer. Want, ja, zonlicht is het enige dat we hebben."

"Goed gedaan, zusje. We zouden je andere zus ook goed kunnen gebruiken nu."

Bella keek gebiologeerd naar het water, maar zag nog steeds geen
beestjes zwemmen.

"Ik weet het. Die bacteriën zijn zo klein dat je er miljoenen op een
hoop kunt gooien en ze nog stééds niet ziet. Ik heb geprobeerd grotere
dieren te maken, maar dan heb ik ook grotere voedselbronnen nodig. Dieren zoals wij kunnen niet leven van alleen wat straaltjes zonlicht."

"Zeker als we dadelijk een atmosfeer hebben en de wolken zonlicht
tegenhouden."

Darus probeerde net als zijn zus beestjes te ontdekken in het water,
maar zag alleen zijn eigen reflectie heel moeilijk kijken. Zijn maag
knorde weer. De bacteriën hadden even zijn honger gestild, maar konden
niet veel betekenen.

"Enig idee waar je zus heen is?"

"Om eerlijk te zijn, ze is nogal lastig te vinden."

Bella sloeg haar poot voor de mond. "Oh god. Straks is ze een mier geworden en stappen we per ongeluk op haar."

"Nee, nee, ze is een giraffe."

"Hoe kun je een giraffe in hemelsnaam missen?"

"Ze is een *hele kleine giraffe*. Als in, haar hoofd is even hoog als de
mijne."

Darus moest lachen toen hij het zich voorstelde. Bella wist haar blik
met moeite van het golvende water weg te trekken.

"We moeten de regen opzoeken. Daar zal ze zijn. Als *Eeris* planten wil
laten groeien, heeft ze de regen nodig."

"Ah nee, ik doe nou juist zoveel moeite om niet nat te worden."

Feria beukte Darus' schouder. "Stel je niet zo aan man, het zijn maar druppeltjes."

Het drietal rende richting het geluid van waterdruppels die op de
aarde kletterden. 

Maar het was niet het enige geluid. Geruis en gezoem
zwol aan met elke stap. Ze waren nog niet goed onderweg, of een
ongekende hoosbui raasde hun kant op. De wind waaide zo hard dat ze bang
waren van de planeet af te vallen.

"Ik neem mijn woorden terug," riep Feria over het geweld van de storm
heen.

Rennen was geen optie. Zelfs lopen was lastig. Meer dan een meter
voor je uitkijken ging niet. Stofwolken dansten
om hen heen en trokken hun vacht alle kanten op. Ze bleven dicht bij elkaar---handen
vasthouden was niet mogelijk, die hadden ze nodig om hun ogen te beschermen en voor zich uit te voelen.

Krak. Met elke stap brak iets af. Ze remden direct af, maar
het gekraak zette door. De storm viel onverminderd aan, maar werd
toch overstemd door steeds luidere knakken. Een langwerpige schaduw
vloog op hen af.

"Ah nee, niet weer een meteoor."