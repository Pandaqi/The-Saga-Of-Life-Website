---
title: "Notities"
weight: 11
---

Er gebeurde er van alles _voordat_ de goden werden verbannen. (Zoals het verhaal ook meermaals benoemt.) Dit is niet "het begin van alles".

Maar dit is wel het begin de planeet die ze later Somnia zullen noemen. De planeet waarop 99% van de Levenssaga verhalen plaatsvinden.

Op diezelfde manier is het ook niet het eerste _verhaal_ dat ik schreef voor dit project. Het was de vijfde. Ik besefte langzaam dat het misschien handig was om te beginnen bij het begin :p 

Daarna is dit verhaal keer op keer herschreven. De eerste versie schreef ik op mijn 14e. Toen kon ik nog niet goed schrijven én had geen flauw idee wat dit project inhield. Dus elke versie werd het verhaal beter geschreven, beter wetenschappelijk onderbouwd, en een beter begin voor dit ambitieuze project.

## Over de wetenschap
Dit verhaal blijft dichtbij de kennis die we _nu_ hebben over hoe leven ontstond. 

- Ons water komt echt uit stenen van andere planeten met méér water (verder van de zon).
- De aarde was al die tijd een grote vuurbal. Een hete hel vol lava. 
- Wij zijn een planeet met een harde stevige grond, omdat toevallig deze stofjes rond de aarde zweefden toen het werd gevormd. (En met "stofjes" bedoelen we vrijwel altijd "sterrenstof weggeblazen door de zon".) 
- Hoe alle stofjes op elkaar reageerden om vloeibaar water te krijgen en een soort deken van koolstofdioxide om de planeet. (Op dit moment is er dus nog geen zuurstof in de lucht.)
- Het leven begon bij RNA + Enzymen. Moleculen smelten toevallig samen tot RNA/DNA. Dit had toevallig de eigenschap dat het zichzelf kon verdubbelen. Met de hulp van precies de juiste enzymen en stofjes die toevallig in de omgeving waren.

Maar zoals altijd kan kennis veranderen als nieuwe informatie komt. Er zijn redenen om te denken dat leven _eerder_ begon. Er zijn redenen om te denken dat leven hier toevallig terechtkwam vanuit Mars. We hebben nog geen flauw idee waar die enzymen vandaan kwamen en waarom ze perfect dit proces versnelden. 

Terwijl je de levenssaga leest, hoop ik dat je altijd vragen blijft stellen. Kan dit waar zijn? Is dit logisch? Waarom zou dit waar zijn? Is dit gebaseerd op wetenschap, of heeft die gekke Tiamo dit verzonnen? Want vragen stellen, en de antwoorden zoeken, is de enige manier om het leven beter te begrijpen.

(Ik vroeg mijzelf bijvoorbeeld af of buitenaardse wezens óók via DNA zouden werken. Na lang onderzoek leerde ik dat ons systeem praktisch optimaal is. De wetenschap kan geen andere moleculen vinden die net zo goed informatie kunnen opslaan en reproduceren als DNA. Die net zo stabiel zijn en te maken uit stofjes die in overal aanwezig zijn. Dus als buitenaards leven een ander systeem gebruikt, zijn ze waarschijnlijk _veel minder efficiënt of divers dan wij_.)

## Over enzymen
Enzymen zijn geen levende wezens, het zijn stofjes. Toch evolueren ze bijna zoals levende wezens.

Een enzym is een eiwit. Eiwitten worden gemaakt op basis DNA. Dus het DNA in jouw lichaam zegt: "hé, ik wil dat je dit enzym maakt met deze eigenschappen"

Dus als hun eigenaar sterft, omdat de enzymen hun werk niet doen, worden de enzymen ook niet meer gemaakt. Zo gebeurt het over tijd dat niemand meer de "slecht werkende" enzymen kan maken

## Over de verzonnen onderdelen
Dit _verhaal_ is natuurlijk niet waargebeurd. Er zijn geen verbannen kindergoden. (Of ze zijn héél goed verborgen.) 

Het ontstaan gebeurde over _miljarden_ jaren. Daarin maakten zwaartekracht, chemische reacties, inslagen van meteorieten, en nog meer onheil de aarde _langzaam en toevallig_ zoals het nu is.

Maar zelfs daarna veranderde er nog veel. Voor de dinosaurussen, bijvoorbeeld, zagen de continenten er héél anders uit. Ze zaten allemaal aan elkaar in één supercontinent genaamd "Pangea": _hele wereld_. We kennen zoveel unieke dino's omdat zij groot werden vlak voordat de wereld uit elkaar brak. Dus ineens waren al die dino's van elkaar gescheiden op hele andere eilanden, waardoor ze evolueerden in andere soorten.

Het probleem is natuurlijk dat er al die tijd geen _leven_ was. Dat past niet bij _de levenssaga_ en maakt het bovendien erg lastig om leuke en spannende verhalen erover te schrijven. 

("Oh nee! We hebben geen water!" "Joh, wacht een paar biljoen jaar en het komt vanzelf, ik heb er alle vertrouwen in. Ik ga nu weer zonnen en luieren, want er is verder niets op deze planeet.")

Dus dit verhaal vertelt de versnelde versie met alleen de hoogtepunten. En alsof dit gebeurde met een intentie, in plaats van dat het een toevallige samensmelting was (volgens de wetten van de natuur).

Zodat we vanaf nu volle bak verhalen kunnen vertellen vol met levende wezens :)

## Overig
Sommige mensen vragen zich af: "waar zijn alle andere goden?" Want er zijn veel onderdelen van het leven waar de magie van deze godenkinderen niks mee doet. Waar is de God van de Tijd? God van het Licht? Het antwoord zal komen, geen zorgen, hoewel je dat misschien op dat moment niet doorhebt ...

## Personages

* **Ardex**: God van vuur en vernietiging. Oudste kind. Snel agressief, wil actie ondernemen, maar niet de slimste. Geeft veel om zijn familie, had goede band met vader.
* **Bella**: Godin van wijsheid, intelligentie en schoonheid. Praat in een _lang metrum_ (dactylus / anapest / amfibrachus). Meer passief, wil meer nadenken over dingen of afwachten.
* **Cosmo**: Godin van lucht en ruimte. Praat in een _kort metrum_ (jambe / trochee). Weet enorm veel en vertelt daarover ook graag tegen de rest.
* **Darus**: God van sterrenstof. Op deze planeet daardoor vooral god van steen, aarde en stofjes. Losjes, speels, grappig, neemt dingen niet zo serieus.
* **Eeris**: Godin van de natuur. Beetje hyperactief en stuiterend. Voelt zich geen godin. Voelt zich meer "één met de natuur" en probeert niet boven anderen te staan.
* **Feria**: Godin van de dieren. Erg sierlijk, gracieus, slim en daadkrachtig. Neemt haar taken veel serieuzer dan de anderen en heeft daardoor erg sterke krachten. Maar kan daardoor ook te ver gaan en nogal hard praten/handelen bij problemen. Grote liefde voor leven en lichamelijk contact.
* **Gulvi**: God van het water. Erg jong, onzeker, onervaren. Praat wijfelend en piepend. Weet meestal niet wat er aan de hand is of wat er van hem wordt verwacht, maar heeft een goed hart.
* **Hanah**: Godin van de onzichtbare krachten. Noemt haarzelf godin van kunsten en liefde, anderen zien haar als godin van de levenskracht. Weet dat de goden het leven niet moeten overhaasten. Dat ze zichzelf niet als god boven de andere dieren moeten plaatsen, maar onzichtbaar moeten helpen en samenleven. En dat doet zij dan ook.

Bella en Cosmo zijn de meest intelligente en welbespraakte goden. Dus zij praten in een _metrum_. Dat betekent dat de klemtonen van de lettergrepen die ze spreken precies een patroon volgen. Dat geeft hen die bijzondere ritmische manier van praten, en mij hoofdpijn om steeds erover na te denken.