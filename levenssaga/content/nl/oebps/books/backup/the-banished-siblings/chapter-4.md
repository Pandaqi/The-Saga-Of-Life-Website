---
title: "De belangrijkste druppel"
weight: 4
---

Ardex rende naar Bella toe.

"Wat maakt het uit? We hebben water nodig, geen zuurstof!"

Bella draaide zo snel dat ze een tol leek. Ze speurde in alle
richtingen, totdat haar oog viel op de stoomwolken die uit de gaten in
de grond spuwden. Regelmatig steeg een grijswitte wolk op om meteen te verdampen. Cosmo volgde haar blik.

"Ja! Stoom is water in gasvorm. Ik kan het allemaal uit de grond halen. Gulvi moet de rest doen."

Hij boog zijn vleugels voor zich alsof hij een zware steen vasthield.
Kreunend stegen zijn veren langzaam op. Uit alle honderden
gaten in de omgeving vluchtte tegelijkertijd een wolk. Hij bundelde ze
tot één gigantische wolk en liet deze boven Gulvi
zweven.

Darus legde zijn oor boven Gulvi. Een zacht stroompje adem. Hij
luisterde naar zijn borstkas. Een langzame hartslag.

"Kom op man! Denk aan onze training. Denk aan onze waterspelletjes.
Flessenvoetbal, watergevecht, watervalrace. Je kunt het. *Jij weet altijd
water te vinden.*"

Gulvi's vin trilde, maar zijn ogen bleven dicht. Darus voelde een
druppel op zijn snuit. Koud. Zijn oren leken te bevriezen.

Hij keek omhoog. De stoomwolk was aanzienlijk gekrompen. Druppel na druppel
droop op de dolfijn. Hij stak zijn poot in de wolk en voelde een wereld
van verschil. Hoe kouder de wolk werd, hoe kleiner, en zo vond steeds meer water haar weg naar Gulvi.

Een klein plasje ontstond. Tegen de tijd dat de wolk helemaal op was,
werd Gulvi zelfs omringd door een grote plas. Zonder enige moeite
draaide Gulvi zich om en rekte zijn vinnen uit. Zijn donkerblauwe ogen
keken iedereen een voor een aan. Hij grijnsde breed.

"Meer! Meer water!"

"Nou, nou, rustig, we hebben je pas net terug." Darus gaf Gulvi een
knuffel en maakte dat hij wegkwam voordat hij kletsnat was. Ardex stak
voorzichtig zijn poot in het water, maar hoorde een sissend geluid en
trok hem meteen weer terug.

"Hij heeft wel een punt," zei Cosmo. "We hebben water nodig als we
willen blijven leven. Veel water. Ik kan alle stoom uit de grond
trekken."

"Nee, dan zijn we alle zuurstof kwijt! Ik heb een beter---"

"We kunnen ook zonder zuurstof. Ik hoef niet per sé te vliegen. Jij hebt
je vuur niet nodig."

"Jullie luisteren nooit naar mij! Verschrikkelijk." Ardex stampte met beide voorpoten op de grond en zijn vacht kleurde van oranje naar rood. "Weet je wat, zoek het zelf
maar uit."

Hij liep weg. Bella twijfelde maar ging er niet achteraan.

"Doe maar," fluisterde ze naar Cosmo, "het is het verstandigst om te
doen."

"Over een paar dagen zouden we terug moeten zijn. Ik stel voor dat
jullie bij Ardex blijven. Het gaat koud worden. Door alle bergen die
Darus heeft gemaakt, en het weghalen van de stoom, verdwijnt de hitte
langzaam van de planeet. Geen zorgen, dat is normaal."

Cosmo stapte bij Gulvi in de inmiddels indrukwekkende plas water. Gulvi
sloeg een keer met zijn vin---een slingerende rivier ontstond. Terwijl ze zwommen
sprongen de stoomwolken als vuurpijlen uit de grond, terwijl Gulvi ze meteen in regendruppels veranderde. Binnen een minuut zwommen ze over de
horizon, uit het zicht, en lieten een groot golvend meer achter.

"Ga jij anders eens met Ardex praten," zei Bella tegen Darus.

"Ik? Hij heeft altijd een hekel aan mij gehad. Altijd zo serieus. Hij
begrijpt mijn humor niet."

"Hij is niet de enige."

"Zeg, begin jij nou ook al? Puh, mijn humor is gewoon van een veel te
hoog niveau. Ik ben de grappenmeester, jullie mijn leerlingen."

Met rug recht en borst vooruit paradeerde Darus naar de rivier. Zijn
staart slingerde als een ruitenwisser heen en weer. Bella kon haar lach
niet inhouden en deed zijn rare loopje na. Darus stak zijn hoofd onder
water, om enkele seconden later weer boven te komen. Bella stond naast
hem.

"Waar ben je naar op zoek? Was je soms je humor verloren?"

"Nee, ik had gewoon dorst. Ja, ik wéét wat je wilt zeggen: *wij goden hebben geen dorst*. Nou, misschien werkt het anders op deze planeet."

"Misschien geen dorst, maar wel zin om even te zwemmen." Ze dook met haar hele lichaam in de rivier. Op haar rug dreef ze in het water,  flipperde
met haar poten en draaide cirkels om Darus' snuit. "Ik hoop dat onze
zusjes het goed hebben. Als ze maar geen pijn hebben. Of vergaan van
de honger. Hopelijk vindt Cosmo ze, en snel ook."

"Vast wel."

"Het maakt jou ook niks uit hè?"

"Jawel. Natuurlijk wel. Maar, zeuren over hoeveel zorgen ik heb, gaat
ze niet magisch naar ons toe brengen. Ik kan nu niks betekenen, dus dan
heb ik liever plezier!"

Hij blies tegen het water. Een vloedgolf dompelde Bella kopje onder.
Ze zwom snel naar boven en zag dat Darus zijn hoofd weer onder het
wateroppervlak had gestoken. Om haar heen verschenen grote bubbels.
Bella liet zich verwennen door het bubbelbad, hoewel de luchtbellen nu
toch een angstaanjagende grootte aannamen.

"Stop! Het kriebelt!"

Geen reactie. Ze steeg inmiddels bijna op uit het water.

"Darus? Hallo?"

Darus' hoofd verscheen als een walvis die het wateroppervlak breekt en
dompelde Bella een tweede keer onder. De bubbels bleven echter komen.

"Eh---ik maak die bubbels niet."

Bella spuugde water uit haar mond.

"Wat? Wie dan?" Ze keek verschrikt naar beneden en slaakte een gil. "Zit
een wezen ons van onder te begluren?"

"Was dat maar waar. Dan hadden we niet zo'n honger."

Darus schrok van gedreun in zijn rug. Ardex kwam op de gil afgerend en
trok Bella uit het water. "Wat is er aan de hand?"

"Weet je nog toen ik vertelde dat er véél ijzer in grond zat?"

Ardex keek met open mond naar het meer dat bijna helemaal bedekt was
onder luchtbellen. "Nee. Sorry. Ik let nooit zo goed op als jij aan het
praten bent."

Darus stootte zijn broer volle kracht met zijn schouder, maar die bewoog nog geen centimeter. "Daar hebben we het later nog wel over! Dat ijzer zit nog steeds---"

"Ik dacht dat jij alles naar de kern van de planeet had gestuurd?"

"Niet *alles*. Dan was al het steen verdwenen. Als ik dat had gedaan
zouden we nu door de grond zakken. Jeetje, denk eens na."

"Hé, zo praat je niet tegen mij!"

"Zo praat jij ook tegen mij!"

"Jongens!" Bella trok ze allebei aan de oren omlaag. "Darus, geen
geintjes meer. Ardex, luister naar wat Darus te zeggen heeft. Wat
gebeurt er?"

"Als je goed kijkt zie je dat de grond onderwater bruin is. Niet zwart,
bruinig. Dat betekent dat het ijzer is gaan roesten. En als ijzer roest,
dan weten we allemaal wat in de buurt is."

Ardex keek Bella meteen aan. Die leek te weten wat Darus bedoelde, dus
hij deed alsof hij het ook wist, en knikte uitvoerig.

"Maar ... hoe komt die zuurstof dan in het water? Net was het er nog
niet!"

Bella stak haar hoofd weer in het water. Ardex slaakte een zucht van
opluchting.

"De enige mogelijkheid is dat iets in het water leeft. Iets kleins, iets
dat wij niet kunnen zien. Iets---"

"---dat zonlicht omzet in zuurstof!" Ze gaf Darus een kusje op het
voorhoofd.

"Dus, als ik het goed begrijp, krijgen we steeds meer zuurstof?
Geweldig! Goed gedaan iedereen! Ik ben trots op jullie. We werken goed
samen."

Ardex liet zijn hoofd hangen en keek verwachtingsvol naar Bella. Ze gaf
hem lachend een kusje, maar trok haar gezicht meteen weer strak.

"Wacht ... nee ... dat kan niet."

"Niet de sfeer verpesten, Bella. Binnenkort hebben wij
een mooie lucht en dan is iedereen blij." Darus en zijn broer
lagen al languit op de grond.

"Luister. Er kunnen niet zomaar kleine diertjes in het water ontstaan.
Wij kunnen ze niet maken. Er is maar één iemand die dieren kan maken.
*Feria* moet in de buurt zijn!"