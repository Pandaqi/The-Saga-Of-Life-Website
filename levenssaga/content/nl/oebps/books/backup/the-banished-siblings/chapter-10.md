---
title: "10. Epiloog"
weight: 10
---

Bella rekte zich uit en geeuwde met haar ogen gesloten. Ze liet
zichzelf terugvallen om verder te slapen, tot ze realiseerde dat ze
zittend sliep, in plaats van liggend. Haar voorhoofd en snuit waren
warm, de rest van haar lichaam koud. Ze opende voorzichtig één oog.

Voor haar neus liepen haar broertjes en zusjes druk met spullen heen en
weer. Cosmo en Darus tilden een grote houten bank, terwijl Eeris en
Feria beide een zelfgemaakt klapstoeltje droegen.

"Wat? Waar ben ik?"

"Hé, je bent wakker! Je bent in ons eigen paleis." Cosmo probeerde te
lachen, maar het gewicht van de bank drukte te hard op zijn hoofd.

"Oh. Wat zijn jullie aan het doen?"

"Darus stond erop dat we een gastruimte maakte, voor als een van onze
levende creaties langskwam. Ik heb hem geprobeerd uit te leggen dat de
meeste dieren niet op stoeltjes kunnen---"

"Nonsens, dan moeten ze dat maar leren!"

Nu pas merkte Bella dat ze op een troon zat. "... waarom zit ik hier?"

Ardex stampte de zaal in, bosjes
katoenplanten op zijn rug.

"Ik had nog geen tijd om een bed te maken. Daarnaast, de *Troon van de
Toekomst* is de perfecte plek voor de leider van deze wereld."

"Leider? Wie?" Bella keek achterom. "Oh ... ik. Maar ik hoef helemaal
geen leider te zijn."

"Tja, soms moet een leider niet doen waar ze zelf zin in heeft, maar wat
haar burgers het meest van haar verlangen."

"Jullie zijn niet mijn burgers. Jullie zijn mijn familie!"

"Is er een verschil, in de ogen van een goede leider?"

Bella pauzeerde, staarde even naar Gulvi die speelde met zijn badeendje,
en knikte.

"Dan wil ik wel hulpjes. Cosmo, jij wordt mijn boodschapper. Jij
vertelt mij nieuws vanuit de wereld en brengt mijn boodschappen naar
buiten. Ardex, jij wordt mijn ordehandhaver. Jij zorgt dat niks
uit de hand loopt en dat men vredig samenleeft."

"Zeg, en ik dan?" Darus stond ineens voor haar neus, terwijl Cosmo heen
en weer slingerde om in zijn eentje de bank omhoog te houden. Bella
lachte.

"Jij wordt iedereens muze. Jij mag plezier en activiteiten en
bedrijvigheid brengen. Zowel binnen als buiten het paleis."

"In dat geval, Bella de Wijze, uitvindster van de Levenskrachttheorie waar ik nu met tegenzin ook wel achter sta, heb ik een eerste probleem. Hoe zorgen we
dat onze dieren nooit deze wereld verlaten? Ze zouden meteen sterven daarbuiten en het véél levenskracht weghalen."

"Ik kan de lucht verschillende lagen geven waar ze niet doorheen kunnen?" Cosmo had inmiddels de bank op de grond geworpen.

"Ik kan de wezens vertellen dat de wereld plat is en dat ze van de rand
af kunnen vallen?" zei Darus lachend---totdat hij realiseerde dat
iedereen het serieus nam.

"Goede ideeën! Bovendien zal jouw gebergte de dieren tegen moeten
houden. Net als die grote oceaan. En die plek waar Cosmo niet langs kon, dat moeten we uitzoeken."

"Niet voor eeuwig. Misschien kunnen we beter dieren naar de andere kant begeleiden. Daar nog een paleis bouwen, anders wordt de wereld zo klein."

"Misschien. Laten we eerst dit kleine stukje goed regelen. Het
lijkt me goed als jullie alleen tijdens de winter hier zijn, en de rest van het jaar op jullie eigen troon in de wereld."

Ardex stond inmiddels naast de Troon. Hij legde zijn linkerpoot op
Bella's kleine voorpoot.

"En vader?" zei hij zacht. "Wat nou als hij ons op komt zoeken? Om ons
definitief te ... *verwijderen*?"

"Dan zullen wij hem voor moeten zijn. Onze magie komt van de levenskracht in onze omgeving, dat weet ik nu zeker. Daarom hebben we deze krachten, daarom kunnen we tegen extreme hitte of zonder voedsel."

Ze glimlachte. "En geloof me, we zullen deze planeet meer leven geven dan waar dan ook in het universum."

&nbsp;

*En zo ging het leven door ...*