---
title: Hopeloos Geval
weight: 3
---
Catia gaf toe dat Owuit de beste heler was tot nog toe, maar zijn suggesties bleven net zo vreemd. Gisteren moest ze een levende kikker in haar mond houden voor tien minuten. Het scheelde een haartje of ze had het arme beest per ongeluk doodgebeten. Daarna sneed Owuit zachtjes in haar voorpoot om bloed eruit te laten stromen, omdat hij dacht dat dat ziekte ook in haar bloed zat inmiddels.

Ze volgde zijn instructies en hield hoop. Ze werd goed verzorgd in zijn grote huis en mocht de hele tijd in de natuur slapen en wandelen. En toch zei haar hart dat al deze "medicijnen" niks hielpen.

Het klopte niet in haar hoofd. Hoe kon je hoofdpijn nou oplossen door bloed kwijt te raken in je voorpoot? Wat hadden kikkers ermee te maken? En morgenochtend, zo zei Owuit, wilde hij haar de hele dag insmeren met vissenolie. Wat ging _dat_ bereiken?

En al die tijd sliep ze nauwelijks. Al die tijd kermde ze van de pijn en krioelde over de grond in de hoop die tintelingen kwijt te raken. De ziekte werd erger, dat wist ze zeker.

Zuchtend trok ze haarzelf recht op in bed. Hoe kon ze haar ouders ooit aankijken? Al hun geld was op en zelfs bij deze heler wilde ze weg. Hoe ging ze het zeggen?

Een bel rinkelde tweemaal. Een nieuwe bezoeker? Zo laat?

De poort bleef dicht. Geen "elite" dus. Maar Owuit de uil, behulpzaam als altijd, vloog meteen naar buiten. Het lag niet aan hem---het lag aan haar.

Ze kroop uit haar slaapkamer, door de donkere gangen, via een zijdeur uit zijn paleis. Ja, zo noemde hij het zelf, en zo mocht je het ook noemen. In het voorbijgaan merkte ze één kamer op met een andere soort deur, behangen met wel vijf verschillende sloten. 

Nee, ze mocht geen tijd verspillen. Ze wilde die nieuwe bezoeker zien.

Het waren meerdere bezoekers. Was ... was die hond niet degene die een tomaat gooide naar haar koets? Vlak voordat ze in het licht van de poortlantaarns stapte, bleef ze hangen tussen de struiken.

Nu lag die hond voor pampus in een brodenmand, gedragen door een vos en ander hond. Om de rare groep compleet te maken hing een uitgemergelde zwarte poes erbij---dezelfde soort als Catia!

Owuit hoefde niet eens van bril te wisselen. "Nee. Dit is een hopeloos geval."

"Pardon?" zei de vos. "Dormas is net zoveel waard als elk ander dier! Ook al komen we uit het arme Rivierdistrict! Ik weet zeker dat een _heks_ hem heeft vergiftigd of vervloekt. Het _wemelt_ daar van de heksen!"

"Het gaat niet om geld," zei Owuit rustig. "Hij is niet te redden. En heksen bestaan niet."

De groep explodeerde bijna van onvrede. Catia wist niet of dat kwam door de eerste of de tweede uitspraak.

"Maar ... maar ... " zei de zwarte poes. Ze keek angstig om haar heen, terwijl haar mond meerdere woorden vormde zonder ze uit te spreken. "Dit _lijkt_ op een alcoholvergiftiging. Dat overleef je!"

Owuit kneep zijn ogen samen. "Ik, eh, had een oom die hetzelfde overkwam. In Amor. Waar ik vandaan kwam, weet je nog?"

De uil schudde nog steeds zijn gevederde hoofd. "Breng hem naar het algemene ziekenhuis voor zijn laatste dagen."

Zijn reputatie was bekend bij rijk en arm. Als hij je afwees, had je geen kans. Als hij je aannam, zou je genezen. Zonder uitzondering.

"Nou, nou, het is niet alsof jij alles weet!" sneerde de vos, waarna ze op de poort spuugde. 

Dormas deed zijn ogen halfopen en sprak met krakende stem. "Ik drink helemaal niet zoveel. Net zoveel als de rest. Net iets minder zelfs. Je ziet het verkeerd."

Owuit deed zijn bril af en keek bedroefd. "Jammer genoeg zie ik niks verkeerd."

Bij het omdraaien nam Owuit zonder te kijken Catia mee uit de bosjes. Hij zag écht alles!

"Ik ben niet boos," zei hij, "maar je moet echt meer rusten."

Catia slikte. "Hoe weet je dat die hond niet te redden is? Hij zag eruit als iemand die gewoon sliep."

"Ik zou de beste heler van het continent niet zijn als ik mijn geheimen deelde," zei hij met een glimlach, terwijl ze samen naar binnen stapten. "Maar deze keer heeft het niks te maken met de ziekte zelf. Hij zal sterven aan de fout in het hoofd van alle dieren."

Dit vond Catia maar verwarrend. Was die Owuit wel helemaal goed bij zijn hoofd? Moest ze blijven en zijn bizarre bevelen verduren, omdat hij nog nooit iemand had gefaald?

"Maar," fluisterde ze, toen ze weer in bed lag. "Ieder die jij aanneemt geneest. Moet ... moet dat betekenen dat _jij_ degene bent die ze geneest?"

Owuit leek haar vraag eerst te negeren, maar in het open raam bleef hij staan. Een wrange glimlach tekende zijn snavel. "Nee. Dat hoeft niet."

Hij vloog weg.

Haar ouders kwamen morgenochtend al om te kijken hoe het ging. De avond was nog jong, die bezoekers nog niet ver weg. Vandaag was een goede dag voor haar lichaam.

Dus Catia maakte de beslissing voordat ze kon twijfelen.

Ze sloop het paleis uit, door de donkere vlekken in de tuinen, tot de poort. Die was jammer genoeg altijd verlicht en bewaakt. 

"Een avondwandeling," zei Catia zo vrolijk mogelijk. "Frisse lucht. Moest van Owuit!"

De bewapende uil fronste naar haar, maar liet haar erdoorheen. Het _was_ zo ongelofelijk fijn bij Owuit op het landgoed. Iedereen aardig. Veel vrijheid. Maar ze ging niet voor fijn; ze ging voor antwoorden en oplossingen.

Ze haastte over het pad dat steeds ruwer werd richting het Rivierdistrict. Zodra ze de rivier vond, besloot ze om die te volgen tot het plein ongeveer middenin de wijk. De bezoekers waren de hele tijd een stipje aan de horizon.

Maar toen ze het plein bereikte, was ze dat stipje kwijt. Ze woonden ergens hier. Die zwarte poes leek meer verstand van zaken te hebben---waar was ze?

Haar poten trilden nu toch. Kou greep haar, alsof de wind een ijzige vuist om haar botten sloeg.

Ze hobbelde naar de eerste deur en klopte aan, gevolgd door een zielige _miauw_.

Een chagrijnige vos deed open. 

"Geen bedelaars!" gromde hij. De deur sloeg dicht en brak bijna haar neus.

Ze probeerde het opnieuw bij de volgende deur. Ze moest snel praten.

"Ken jij ene Dormas? Of een zwarte poes die op mij lijkt?"

"Dormas is ziek en wil geen bezoekers," zei een hert, die Catia wegduwde met zijn gewei.

Ze was dus in de buurt. 

Windvlagen ritselden de dorre bladeren die bijna alle tegels bedekten. De vlam in een glazen lantaarn flakkerde tweemaal, als een laatste ademstoot, en viel toen uit. Ze stond in complete duister, omringd door enge geluiden.

Bij de volgende deur probeerde ze een nieuwe tactiek. Die moest wel slagen, want haar hoofdpijn was zo erg dat haar oren suisden en haar ogen flitsen zagen.

"Ik heb gehoord dat hier ... _heksen_ wonen."

Toen ze opkeek, keek ze recht in de ogen van de zwarte poes. Gestommel klonk achter haar in de gang. "Felicia? Kom helpen. Dormas is _zwaar_. Hij moet vannacht nog nog naar dat ziekenhuis!"

Felicia ademde razendsnel in en uit. "Heksen? Heksen? Waar heb je het over? Ben _jij_ soms een heks?"

"Alsjeblieft," zei Catia, die nog net op de drempel wist te stappen. "Jij weet meer van ziekte, of niet? Of jij kent iemand die---"

Felicia duwde haar hardhandig weg---maar stapte zelf ook naar buiten.

"Scheer je weg, heks!" schreeuwde ze. Hard genoeg zodat de dieren in de gang het hoorden, terwijl die een snurkende Dormas probeerden te tillen.

Maar daarna fluisterde ze: "Verstop je! Ontmoet me later bij die rode boom naast de rivier. Snel!"

De andere dieren stapten naar buiten. Catia miauwde zacht. Met pijnlijke steken door haar hele lichaam, rolde ze achterover en kwam uitgeput tot stilstand achter een houten ton.

"Ik zei het toch," bromde de vos. Ze keek in de richting van de ton, maar leek haar niet te zien. "Het wemelt hier van die nare heksen. Heb je goed gezien hoe ze eruit zag? Dat moet je tegen de kraaien zeggen."

"Eh, nee, nee, ze droeg een zwart gewaad. En zo'n brede zwarte punthoed die haar ogen verborg."

"Ja, dat is nou _precies_ wat een heks zou doen!"

Catia raakte bewusteloos van de pijn, terwijl Dormas in alle haast naar het ziekenhuis werd gebracht.