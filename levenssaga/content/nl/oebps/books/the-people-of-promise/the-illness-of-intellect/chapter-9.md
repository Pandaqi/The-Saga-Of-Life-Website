---
title: Brandstapel
weight: 9
---
Catia was meteen klaarwakker, net als ze dat niet meer wilde zijn. De vlammen likten bijna aan haar trillende poten. Zelfs over het lawaai kon ze precies de stem van haar ouders horen. 

Owuit deed niks meer. Alle hoop was uit hem gedruppeld en zijn vacht leek wel alle kleuren verloren.

Felicia lag er hetzelfde bij.

"Doe iets!" schreeuwde Catia. "Alle Kompanen nog aan toe! Ik zit hier met de twee slimste scheikundigen van het continent, en jullie doen _niks_?"

"Wat wil je dat we doen?" riep Felicia. Ze kwam eindelijk in beweging, maar alleen om de hitte die op haar afkroop nog iets langer te ontwijken.

"Doof het vuur! Bescherm ons!"

"Ben je _achterlijk_?" riep Felicia bitter. "Als we overleven, dan doden ze ons alsnog, want we zijn bewezen _heksen_!"

"Dat zien we dan wel," zei Catia zachtjes. "Het enige dat telt is vandaag en het volgende dat we gaan proberen."

Felicia viel stil. 

Het vuur was nu ver genoeg opgelaaid om het zicht op de menigte grotendeels weg te halen. Het geknetter overstemde de waas van schreeuwende omstanders. Toch dacht Catia nog steeds haar ouders te horen, alsof ze bij haar _op_ de brandstapel waren geklommen.

"Het heeft voor jou geen zin," mompelde Felicia met tranen in haar ogen. "Catia ... jouw ziekte is _ongeneeslijk_."

Nietes. Dat was Catia's eerste gedachte. Nee, gewoon nee, het was niet waar, het was een grap, ze weigerde.

Maar dat zou een leugen zijn tegen haarzelf. Een illusie die niks zou opleveren. De enige goede reactie was een simpele vraag.

"Dus?"

Hun lichamen raakten nu al oververhit. Hun kelen vulden met smerige rook, waardoor ze moesten kuchen en met steeds meer moeite praatten.

Felicia schudde haar lichaam totdat haar buidel niet meer op haar rug zat, maar rond haar buik. 

"De Vuurvlecht. Het middeltje dat ik maakte op weg om Owuit te bevrijden! Als het in aanraking komt met vuur ... "

Catia reikte naar voren, trok de paal zoveel mogelijk mee, maar kwam niet bij de ingrediënten.

"Auw!" Een deel van haar staart raakte de vlammen. Ze kromp ineen, plat tegen de paal, om zoveel mogelijk afstand te krijgen.

Felicia kon hem zelf ook niet pakken.

Ze keken allebei naar Owuit.

"Het zal bestaan, beste uil," zei Catia. "En als je dit doet, kan je misschien nog daarmee helpen."

Hij zuchtte en stak zijn snavel in de buidel. De lading Vuurvlecht zat in een kom, afgedekt met een houten deksel die erop klemde.

Terwijl het drietal de paal nog steviger knuffelde, deed Owuit uiterst zorgvuldig de deksel open. 

Catia krulde haar staart helemaal om haarzelf om te voorkomen dat het uiteinde verbrandde. Felicia moest haar tranende ogen sluiten tegen de rook.

Owuit tilde de kom op met zijn snavel, nog altijd langzaam en zorgvuldig.

En daarna gooide hij een flinke plens over Felicia heen.

De volgende plens ging over Catia, en de laatste over hemzelf. Hij wierp de kom in de vlammen om het bewijsmateriaal te vernietigen.

De vuurzee bereikte hen. De roodoranje vlammen grepen naar alle delen van hun lichaam, happig naar stukjes om te verbranden, en ze brachten de hitte van duizend zonnen.

Alle drie sloten hun ogen. Alle drie krompen in elkaar. En alle drie wachtten.

Totdat alle stro was opgebrand, het vuur uitgeraasd en gedoofd, en ze nog leefden.

Het goedje had hen beschermd tegen het vuur. Ze voelden zich allemaal ziek door de rook en de hitte, sommige stukjes van hun lichaam alsnog verbrand, maar ze _leefden_.

Catia opende haar ogen en keek naar een stilgevallen menigte met wijd open monden van verbazing.

"Dat is ook de eerste keer," mompelde Fonza.

Catia's ouders krijsten van opluchting en beukten verder. Ze hadden bijna de voorste rij bereikt.

"Heksen dus!" riepen de Kraaien. "Het is bewezen! Het bewijs is onomstotelijk!"

De meeste wonden hadden ze rond hun poten. De touwen waarmee ze waren vastgebonden, waren wél door het vuur weggebrand.

Ze konden proberen te vluchten---maar ze waren omringd aan alle kanten.

"Voor heksen geldt directe doodstraf!" riep Fonza. "Pak ze!"

Catia's ouders stormden naar de brandstapel en sprongen op het zwarte stro, schuivend door de laag as. 

"Stop!" riep haar moeder. "Wij zijn de familie Cartin, edelen van de hoogste orde. Ja, je kent ons. Wij beheren je land en wij geven je te eten. Wie ook maar een háár van onze dochter aanraakt, zal dat betreuren!"

Haar vader nam haar en Felicia meteen beschermend in zijn poten. Owuit was nog altijd niet in staat om iets erom te geven. Meerdere Kraaien landden op de paal, maar vielen niet aan.

Felicia keek bedrogen. "Catia. Je had niet _even_ kunnen vertellen dat je haast uit een koninklijke familie komt?"

De menigte schuifelde onrustig. Sommige liepen weg. De meeste bleven herhalen dat het _bewezen heksen_ waren en kropen toch dichterbij, Fonza als hun aanjager.

"Dit is nou _precies_ wat heksen zouden doen. Machtig worden en dan die macht misbruiken!"

"Oh volgens jou doen heksen alles," bromde Felicia. 

Fonza's vacht kleurde van oranje naar rood. Stoom kwam bijna uit haar oren. 

Links van het plein, in de verte, verscheen een volgende stoet bewakers. Deels om te kijken wat hier allemaal aan de hand was, deels om de landheer in zijn koets te vervoeren.

Vanaf de andere kant kwam ook een koets. Maar deze reed uit zichzelf? En was meer een soort huisje van hout?

"We zullen je dochter niet aanraken, oh beste familie Cartin," krijste Fonza. "Maar die andere twee ..."

"Staan onder onze bescherming. Ja, dat kunnen we doen. Vraag maar aan de landheer."

De landheer stapte uit zijn koets aan de rand van het plein. Hij had zeker niet gehoord waarover het ging, maar koos per direct om zijn elite families te beschermen.

Steeds meer dieren liepen weg. Een gevecht tegen de elite ging je niet winnen. Die konden inderdaad vrijheden of bescherming krijgen waar alle arme burgers slechts van konden dromen.

Uiteindelijk bleef alleen de harde kern over. En die accepteerden even helemaal niks.

Fonza opende haar bek en sprong naar voren. Felicia paste er helemaal in; Owuit reageerde nergens meer op. Een drietal wolven sprongen gretig met haar mee.

Hun schaduwen vielen over de doodsbange poes. Een wolvenklauw sloeg een diepe wond in Felicia's gezicht.

En toen werden ze ondersteboven gereden door de andere koets.

De wolven landden tegen een boom. Fonza landde in de rivier en zwom voor haar leven. De koets werkte als een muur tussen de brandstapel en alle anderen, wat het laatste gevaar wegnam.

Een kleine chimpanzee, met stompjes en niet geheel volgroeide ledematen, rolde uit de koets.

"Ach, dat is nou onhandig van mij," zei ze.

De landheer keek furieus. De Kraaien wachtten op zijn oordeel. Als hij toch zei om aan te vallen ... 

De chimpanzee hield een zegel omhoog: die van de leeuwenkoning in Traferia, de oerwouden verder richting het zuiden.

"Deze hier staan _allemaal_ onder mijn bescherming. U kunt gaan."

De landheer bekeek het zegel lang en aandachtig. Daarna schudde hij zijn hoofd en keerde om. "Ik heb niks gezien en dit is niet gebeurd. Ga je gang, Chef."

Felicia, Catia en Owuit vielen tegelijkertijd flauw van de opluchting.
