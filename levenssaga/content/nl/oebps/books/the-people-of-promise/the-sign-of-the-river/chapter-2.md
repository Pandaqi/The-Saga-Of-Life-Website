---
title: "2. Geheime Raad"
weight: 2
---

Prebuha wachtte met terugkeren tot het donker was. Haar schouders hingen omlaag en ze sloop door de schaduwen op de muren van klei. Wie hield ze voor de gek? Ze zouden er links of rechts wel achter komen dat---

"Prepre!" riep Welpon enthousiast. Ze had hem niet gezien, zitten op het dak met zijn volgende wapen, terwijl een kat van zijn schoot rende. "Wat heb je uit die Gosti weten te schudden?"

Ze zuchtte. Zijn geroep had blijkbaar de halve stad wakker gemaakt en op de paden gekregen. Het maakte hen nu niks uit dat ze kniehoog in een laag water stonden.

Ze wist niet eens wat ze moest zeggen. Ze wierp het bericht van hun leider in het midden en rende door naar haar warme bedje.

Haar moeder hield haar tegen. Ze keek in haar mand en begreep snel dat alle Bulla beige waren, met geen enkele blauwe van de Gosti.

"Oh, lieverd ..."

Prebuha klom op een laag standbeeld en schreeuwde iedereen toe. "Ze weigerden met mij te handelen. We krijgen niks. Het is niet mijn schuld! Zo. Welterusten."

De boodschap van de leider ging als een golf door de menigte. Vluchten? Achter hem aan? Naar Sumiser? Werkelijk elk onderdeel vonden ze moeilijk te geloven.

De zoon van de leider kreeg de boodschap nu ook in zijn poten.

Prebuha was bijna de hoek om, een paar sprongen verwijderd van haar bed, toen hij haar naam riep.

"Ik wil dat Prebuha, de Kleischepper, en Megitas met mij meekomen. Nu!"

Nu moest ze de hele tocht van schaamte weer teruglopen. Deze keer hoorde ze al hun fluisteringen wél. Als iedereen verhongerde was het háár schuld. Als wezens nu op de harde grond moesten slapen, was het háár schuld.

Zie je wel, mam, ze had in bed moeten blijven liggen.

Ze volgde de leiderszoon naar het enige huis dat meerdere kamers had. Daar liep de hele groep naar de bovenste verdieping, waar hij resoluut de deuropening afsloot met zware houten planken.

"Wat ik nu ga zeggen, mag deze kamer niet verlaten," zei hij.

Megitas was een oude man met lange witte baard, waarvan je nooit wist of hij jou aankeek of langs je heen keek. Maar hij was de oudste persoon in de hele beschaving, en, volgens sommige, de meest wijze. Wie hun leider ook was op een bepaald moment, hij stond er altijd naast om wijze raad te geven.

Hij sprak als eerste. "Pas dan op wat je zegt, Larsh. Is het niet wijzer om je mond te houden?"

Hij was maar een kind. Niet ouder dan Prebuha. Waarom kwam de leider niet zelf---oh.

"Mijn ... vader," zei hij met trillende stem, "is een week geleden overleden."

Prebuha sloeg een poot tegen haar mond. De Kleischepper knikte alleen, alsof hij had uitgerekend dat het ging gebeuren. Zijn hele lichaam zat nog onder natte brokken klei---en de restanten van Welpon's laatste wapen.

Larsh smeet de boodschap op tafel alsof hij gloeiend heet was. "Deze boodschap kan niet van hem komen."

"Waarom heb je niks gezegd?" vroeg Prebuha.

"Waarom denk je? Zijn dood was verdacht. Deze boodschap is verdacht. Ik weet zeker dat iemand in ons midden ..."

"Wat," zei Megitas kalm, "maakt zijn dood verdacht? Hij was een oud man, gestorven in zijn slaap. Zijn wonden komen van de val."

"Mijn vader _valt niet_."

Larsh' ogen spuwden vuur richting Prebuha. "Bovendien moesten we _sterk_ blijven voor de onderhandelingen. Een verdeelde beschaving zonder leider is niet sterk. Maar ja, toen stuurden we deze idioot."

"Hé!"

"Zeiden de Gosti verder nog iets? Waarom gaven ze jou deze boodschap?"

"Nee, ze wierpen hem in mijn gezicht toen de onderhandeling ... stuk liep. Zij ... zij eisten kamelen! Wij hebben niet eens kamelen! Wat gaan ze straks eisen? De zon en de maan? Puh."

De Kleischepper had al die tijd de handtekening bestudeerd. Larsh had de originele Bulla van de leider aan hem gegeven ter vergelijking. 

Hij knikte weer. "Dit is zijn handtekening. Elk detail. Als het een namaak is, komt het van iemand wiens kleivaardigheden zelfs de mijne overtreffen."

"Dus ... we luisteren ernaar?" zei Prebuha voorzichtig. "We vluchten voor rampen, en _ik_ heb ons allemaal gered?"

Larsh duwde haar bij hem vandaan. "Als jij denkt dat luisteren een goed idee is, moeten we denk ik het _tegenovergestelde_ doen. Dit is een truc. Sumiser wil dat we weglopen van onze rijkdommen en onze rivier innemen. Overduidelijk, toch?"

"Ja, ja, overduidelijk," zei Megitas. Hij stond op. Zijn ene hand leunde op zijn wandelstok, terwijl de andere Larsh stevig vastpakte. 

"Het haalt niet weg dat we een gat hebben in ons leiderschap. Ik zie dat je veel hebt geleerd van je vader, Larsh. Ik nomineer jou als nieuwe leider."

Normaal gesproken was dit een beslissing die de hele stad samen nam. Maar wat als hij gelijk had? Iemand wilde hen van binnenuit kapotmaken? Eén of meerdere mensen ... hadden hun leider vermoord. Was het dan wel slim om die te laten stemmen? 

Dus de keuze werd gemaakt in dit kleine kamertje. De Kleischepper was het er ook mee eens, al leek die wat afwezig.

"Mijn eerste bevel: Prebuha wordt uit de stad gezet voor onkunde, luiheid, tegenwerking, en alle andere zondes die je kunt bedenken."

"_Pardon?_" krijste ze.

"Misschien heeft zij deze hele boodschap verzonnen! En de handtekening vervalst! Zodat ze terug kwam van de handel met _iets_." Zijn sterke poten duwden haar weer weg, deze keer tegen de deur. "Verdwijn."

"Nee, nee, alsjeblieft. Geef me een tweede kans." Ze zat inmiddels op haar knieën, onder de vernietigende blik van Larsh. Haar hart bonkte in haar keel. Beelden van een leven in de wildernis, zonder zacht bed, zonder water en eten, zetten haar op scherp. "Ik had ze _bijna_. Ik had bijna de beste handel ooit uitgevoerd! Al hun metaal en voedsel, voor bijna niks van ons! Als ze niet om die stomme kamelen hadden gevraagd ..."

"Geen sprake---"

"Ze heeft een punt," zei Megitas. "Ik geloof meteen dat ze haar wil probeerde door te drukken, maar te ver is gegaan. Alles leer je met vallen en opstaan, niet waar? Geef haar die tweede kans."

"Ja, mee eens," zei de Kleischepper meteen.

Hij gromde. "Vind de moordenaar en zorg dat onze volgende handel legendarisch wordt. Anders ben je waardeloos. En wie niks kan inbrengen, mag verdwijnen."

"Dank je, dank je, dank je."

Larsh draaide om en vergat meteen dat ze bestond. 

"Wat zijn je bevindingen deze keer, Kleischepper?"

"Hmm. Het water kwam wéér een stuk verder dan vorige jaren. Maar op zich is dat goed. We vangen meer grondstoffen dan vorige jaren, en we kunnen dus een groter gebied gebruiken om planten te groeien. Als dit doorgaat, is ons tekort over een paar jaar aangevuld."

Hij haalde een brok klei tevoorschijn met vele korte lijntjes erin gekrast, alsof hij snelle notities had genomen op deze manier. "Twaalf kleihuizen zijn ingestort. Vijf doden. Maar tien daarvan lijken gebeurd door een grote scheur in de grond, niet het water."

Larsh sloot zijn ogen en leunde tegen Megitas aan. "Ja, ja, dat zal wel. Wat doen we _nu_ aan het voedseltekort?"

De Kleischepper bleef stil, starend naar Prebuha die tegen de muur leunde, nog bijkomend van de schrik.

"We moeten razendsnel een succesvolle handel hebben. Zo niet, dan heeft de boodschap van de leider sowieso gelijk: we moeten hier weg."