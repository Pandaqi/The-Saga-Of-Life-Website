---
title: "1. Verdachte Handel"
weight: 1
---

Toen Prebuha wakker schrok, haar ogen stijf dicht, wist ze al dat de rivier flink was overstroomd.

Je denkt nu natuurlijk dat haar huis was ondergelopen. Dat ze niet meer in haar bedje lag, maar was weggedragen door de golven naar niemandsland. Als iemand daar doorheen kon slapen, dan was het Prebuha wel.

Maar nee, ze wist het omdat de _Indus_ elk jaar twee keer overstroomde, en altijd precies op dezelfde dag. Het water zou alle planten weer aansterken en belangrijke stofjes meenemen en afzetten op het strand.

Nog belangrijker, het betekende _werk aan de winkel_. Dus Prebuha bleef lekker liggen en---

Iemand stampte haar kamer in en tikte tegen haar bed. 

"Opstaan, luilak!" zei haar moeder. "Je hebt tot middenzon om je taken uit te voeren."

Ze gromde. "Ik ben ziek."

"Je bent niet ziek. En je taken zijn plotseling héél belangrijk geworden!" 

Moeder trok haar uit bed. Ze haakte haar voet achter de poot om het tegen te houden, maar kreeg een flauwe glimlach.

"Oh? Ben ik eindelijk leider geworden? Mag ik commando's geven aan anderen? _Moeder, bouw nu 3 paleizen in mijn naam en_---"

"Nee. Je moet handelen met Sumiser."

"Ugh. Dát noem je belangrijk?" 

"Als het mislukt, zitten wij zonder kleding, en eten, en bouwmaterialen voor die paleizen van jou, en---"

Prebuha schudde zich los en schuifelde door de opening. Moeder greep haar hand en nam haar mee, terwijl ze uitlegde uit hoe de handel werkte.

Ze deed de handen tegen haar oren. Ze wist dus écht wel hoe het werkte. Al vijf keer eerder had ze onderhandeld met mensen binnen hun eigen beschaving! Je nam wat spullen mee die je kwijt kon. Vervolgens riep je wat je wilde, die ander riep wat hij wilde, en uiteindelijk was je allebei ontevreden. Of, nou ja, dat was háár methode.

Een jonge boodschapper beukte tegen haar schouder en rende paniekerig door. Hij werd pas gestopt toen een oude man hem staande hield en indringend in zijn oor fluisterde. Prebuha deed de handen van haar eigen oren, maar kon niks verstaan van hun verdachte gesprek.

Moeder trok haar gehaast verder. Maar toen Prebuha opkeek, stonden ze niet bij hun voorraden om spullen te pakken. Om haar heen spetterden honderden mensen door het water. De meeste verzamelden stenen en klei, zo ver voorovergebogen dat hun neus de golven raakte. Hoewel ze zeker wist dat sommige paniekerige handen gewoon iets kostbaars waren kwijtgeraakt. 

Zelf stond ze enkeldiep in het water, naast het hutje van de Kleischepper. 

"Wat is dit nou weer? Is dit een grap? Ben ik hiervoor wakker geworden?"

Moeder fronste. "Schat, heb je me gehoord? Je gaat handelen met Sumiser. _Zij spreken onze taal niet._"

"Pff, luilakken," zei ze chagrijnig. Maar haar hart sloeg op hol. Hoe ging ze dat ooit doen? 

Ze waadde het hutje in. De Kleischepper had wijselijk alles op hoge schappen gestald. Daar pakte moeder de ene na de andere harde brok klei en wierp ze in een mand. Prebuha stapte dichterbij en zag dat deze brokken _symbolen_ hadden, iets dat ze een Bulla noemden.

De Kleischepper, een man van middelbare leeftijd die altijd dingen uitrekende, was op dit moment bezig met de volgende kleibrokken. Zodra de klei nog zacht was, drukte hij het symbool erin met een paar dunne takjes. Daarna legde hij ze op het dak om te drogen in de zon. Een paar uur later zouden ze hard zijn en de tekening voor altijd dragen.

Prebuha had het vaker gezien. Nu pas begreep ze dat de Kleischepper niet gewoon creatief wilde zijn.

Alle symbolen werden aan haar uitgelegd. Een vogel stond voor vogelvlees. Een vis voor visvlees. Een zaadje stond voor plantenzaadjes. Nou, ja, het sprak dus eigenlijk voor zichzelf.

Zolang de tekening duidelijk was, kon ze met deze Bulla aangeven wat ze aanbood en wat ze wilde hebben.

Het was al bijna middenzon toen ze, met een mand vol zware stenen, uit het hutje stapte. Een jongen van haar leeftijd spetterde haar nat in het voorbijgaan.

"Sorry! Maar heb grote uitvinding gedaan! Dit moet vader weten!" 

Hij drong het hutje in met een groot houten apparaat in zijn hand. Het paste niet in de opening. Bij elke poging om toch binnen te komen, brak hij meer van het hutje af, dus de Kleischepper riep dat zijn zoon Welpon buiten moest blijven. 

Prebuha vond ze allebei maar raar. Altijd dingen maken en uitrekenen. Ze beweerden zelfs het weer te kunnen voorspellen.

Opnieuw hoorde Prebuha gefluister om haar heen. Ze had sterk het idee dat mensen _haar_ aankeken terwijl ze het deden, met angst en schrik op hun gezicht.

Welpon had zijn apparaat met een grote plons in het water geïnstalleerd. Een lange houten balk zat vast aan een soort kom waarin een grote kat rustte. Ze bleef er maar uitlopen, totdat Welpon zuchtte en maar een grote steen in de kom legde. 

"Hmm. De katten werken niet mee. Ik ga het toch lekker een katapult noemen! Kijk, als ik op deze kant spring, dan---"

"NEE!" Zijn vader kwam te laat. Welpon schoot de steen ver de lucht in, sneller dan Prebuha kon volgen. Het raakte een toren van het Grote Badhuis en brak een stuk van het dak af.

Alle omstanders schudden hun hoofd. Zijn vader had het snel uitgevogeld: hij trok precies de juiste balk eruit om het apparaat in elkaar te laten storten.

"Lieverd," zei zijn vader. "Wat had leider Larsham nou gezegd? Géén ... hoe noemde jij het nou?"

"Wapens!"

"Geen wapens meer maken." 

De Kleischepper tilde zuchtend de brokken van dit apparaat naar een hutje waar al die wapens van Welpon werden weggestouwd.

Prebuha realiseerde dat dit haar volgende smoesje was. Haar laatste kans om eronderuit te komen. 

"Ik heb nog nooit met Sumiser onderhandeld, mam! Wil je dat het net zo mis gaat als dit? Waarom moet _ik_, een klein meisje, dat hele eind lopen met zware stenen en onderhandelen?"

Moeders glimlach was van korte duur. "We ... hebben niet zo'n sterke positie deze keer. We hebben weinig te bieden, maar vragen veel. Geen van ons heeft jouw geweldige ... vaardigheid om eigenwijs je wil door te drukken."

"Nee. Ik zeg _nee_."

Moeder liet vier Bulla in het water vallen. Een andere vrouw sprong erachteraan om ze te pakken voordat ze voorgoed waren verloren aan de golven.

"Dat is geen optie."

"Jullie vinden jezelf toch zo geweldig? Praten over beschaving en alles? Nou, hoe geweldig kan je zijn als je geen _vrijheid_ hebt om te doen wat je wilt!?"

"Schat, beschaving betekent juist een beetje vrijheid opgeven om samen geweldig te worden. Niks beter om dat te leren, dan het ontmoeten van een andere beschaving."

De laatste kleibrokken waren hard geworden in de steeds hetere zon. De mand eindelijk vol, de lijst van eisen in haar hoofd, werd ze toch echt op pad gestuurd. Ze stuurden zelfs de zoon van Larsham---hun leider op dit moment---met haar mee om zeker te zijn dat ze niet stiekem een rondje liep en terug in haar bed ging liggen.

Hij was nerveus. Rode ogen en diepe wallen verraadden dat hij slecht had geslapen. Hij fluisterde ook zo mysterieus, maar tegen zichzelf. 

Zodra ze over de grens liepen, draaide hij zonder een woord om en rende terug.

"Ja joh, laat me maar alleen," zei ze tegen haarzelf. "Mijn poten zijn al dood van dit gewicht. Ik ben vergeten water mee te nemen. Top."

In de snikhete zon schuifelde ze vooruit. Kon ze niet eerst langs de Omako gaan? Veel dichterbij. Ze hoorde dat die kamelen ruilden voor bijna niks. Kon ze haar voeten even rust geven.

Het ontmoetingspunt was altijd halverwege de twee beschavingen. Dat was het eerlijkst, natuurlijk. Ze lagen niet ver uit elkaar, maar ook niet bepaald dichtbij.

Maar Prebuha was nauwelijks uit het zicht van de Indus toen ze al op andere handelaars stuitte. 

Twee Gosti stonden voor haar. Aapachtigen met grote ogen, en een doek boven hun hoofd tegen de zon. Ze wezen naar de mand en zeiden iets tegen elkaar. Daarna lachten ze haar uit.

Prebuha negeerde het. Aandacht erbij. Laat je niet gek maken. Als ze jou willen laten onderhandelen, nou, dan ging ze de beste handel ooit drijven! 

Ze pakte de juiste beige kleibrokken uit haar mand. Ze wees eerst naar haarzelf en daarna naar de Gosti---het teken dat dit hun _aanbod_ was. Een berg klei, een berg vlees en plantaardig voedsel, een berg blauwe en rode stenen. Zij hadden er niks aan, maar voor de Sumiser was dit blijkbaar een teken van luxe en macht.

De Gosti fronsten. Zij pakten hun eigen stenen---iets groter en blauw getint---en gaven hun eigen aanbod. Een beetje katoen en voedsel, altijd goed. Een paar stukjes metaal, waarvan haar moeder beweerde dat ze er veel sterkere dingen mee konden maken. En dat was het.

Belachelijk! 

Ze trok een deel van haar aanbod in: het voedsel. Dat was toch altijd het belangrijkst. Daarna toonde ze haar eigen Bulla die een zwaard lieten zien. Ze wist niet wat het was, maar ze hadden van de Gosti geleerd dat het metaal betekende. Ze wees eerst naar hen, en dan naar haarzelf.

De Gosti schudden hun hoofd.

Prebuha schokschouderde en draaide om alsof ze wegliep.

Eén van de handelaars krijste. Toen ze omkeek, hadden ze hun aanbod van metaal verhoogd met vijf brokken.

Ze glimlachte. Nu kwamen ze ergens. Ze wist dat Sumiser veel diersoorten had die geen vlees aten, dus ze verhoogde haar aanbod van plantaardig voedsel, maar alleen in ruil voor meer katoen.

De handelaars praatten lange tijd met elkaar. Zuchtend werd haar aanbod geaccepteerd.

Hoe ver kon ze gaan? Wat---ze besefte waarom de handelaars helemaal hiernaartoe waren gekomen. Zij waren nog meer in paniek, ze wilden de handel niet langer uitstellen.

Kon ze daar gebruik van maken?

Ze haalde al het vlees uit haar eigen aanbod. Ze moesten zelf ook nog te eten hebben! Vervolgens eiste ze iets waarvan ze wist dat Sumiser het ook had: kamelen. Vier stuks, want je weet maar nooit. Straks hield de ene kameel halverwege op en moest ze alsnog op haar eigen poten lopen!

Ze grinnikte bij het uitstallen van haar nieuwste bod.

Hun monden vielen open. De Gosti speelden met de brokken in hun kleine vingers. Hun gesprek werd steeds luider en bozer.

Totdat _zij_ al hun brokken terug pakten en wegliepen.

Niet toegeven. Zij speelden ook een spelletje. Zij---nee, ze liepen echt weg.

"Wacht!" riep Prebuha. 

Ze wachtten niet. De kleinste van de twee rommelde in hun mand en vond een veel groter, platgeslagen brok klei.

Hij wierp het terug, bijna in haar gezicht. Het was geen aanbod, geen Bulla.

Het was een boodschap, geschreven in haar eigen taal. 

_Iedereen moet nu vertrekken! Grote rampen zijn aanstaande, ik weet het zeker, en als we niet vluchten gaan we allemaal ten onder! Ik ben zelf al gevlucht naar Sumiser. Volg._

Eronder stond de handtekening. Drie golfjes, de middelste langer en dikker, om een rivier aan te duiden.

De handtekening van haar eigen leider Larsham.