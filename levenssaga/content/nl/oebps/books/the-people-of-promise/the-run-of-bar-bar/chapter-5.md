---
title: Klauwen in de Nacht
weight: 5
---
Bipi gaf Pilotte een laatste zoen op haar snuit. Haar vriendin zou met smart wachten op haar terugkeer van de missie---en zo niet om haar huilen. Maar niet te lang, hadden ze afgesproken, want je moest vooral van het leven genieten en zeker geen modderbad laten schieten.

De afgelopen dagen had ze flink geslapen en gegeten. Ze hoopte maar dat haar gewonde lichaam genoeg was hersteld voor de missie.

Haar moeder vergezelde haar op de tocht uit het gebied. "Je bent veel te gewond, schat."

"We kunnen niet langer wachten. Niet voor onszelf, niet voor Wolzam."

"Ik weet dat ik je niks kan opleggen, schat," zei moeder met een knor. "Ik weet ook niet hoe ik door zou moeten als je niet terugkwam."

Bipi wees naar twee geiten die bovenop elkaar sprongen en de liefde bedreven, onder het geluid van _bar bar bar bar_. Ze schaamden zich nergens voor en verscholen zich niet.

Ze schokschouderde richting haar moeder. "Door nieuwe kinderen te krijgen, duh."

_Je moet bedenken, beste lezer, dat ook jij uit een bepaalde cultuur komt. Waarschijnlijk een cultuur die vindt dat seks geheim moet blijven, achter gesloten deuren, alleen voor volwassenen. Maar dat is slechts een regeltje dat iemand ooit verzon, zoals de Amori met al hun reglementen en wat wel of niet hoort._

Haar moeder kon nauwelijks erom lachen. "Er zijn geen godenkinderen meer om ons terug te roepen. Geen Ardex---die de anderen Odin noemen---om te zeggen dat we de ziel van Asha niet moeten vergeten."

"Bla, bla, Asha, Asha." Bipi schuurde een laatste keer langs moeders warme vacht. "Ik denk dat we iets _goeds_ gaan doen. En dat is dat."

Ze voegde zich bij Bar-Bar en een rat. Ze had hem wel vaker rond zien snuffelen, maar wist niet bij welke stam hij nou hoorde.

"Zijn jullie daar eindelijk?" zei de rat ongeduldig. Zijn accent leek niet op die van de andere Barbaren, met veel invloeden van de bekakte woordjes van de Amori. Zijn uiterlijk zag er net zo goed veel te rijk uit, met gouden ringen om zijn staart en zo'n wit gewaad om zijn vacht. 

"Sorry," zei Bipi tegen Bar-Bar, "maar wie is dit?"

"Ze noemen mij de Roddelrat," zei hij met een grijns. "Zij die weten dat ik besta."

"Hij weet dingen over de koning en het paleis. Alleen met hem kunnen we zonder wapens binnenkomen, de koning vergiftigen, en verdwijnen zonder geweld."

"Maar we _hebben_ wapens en---"

Bar-Bar schudde zijn hoofd. "Ik kan je niet verbieden mee te gaan op deze missie. Maar je bent te zwak om een wapen te zwaaien, Bipi, of te rennen als we worden gepakt."

Bipi knorde gefrustreerd. Pff. Ze zou eens laten zien dat zelfs een gewonde Grapi tien keer meer waard was dan die uitgedoste ganzen van Amor.

Met z'n drieën begonnen ze aan de tocht richting Amor, met niets anders in hun bezit dan een zware taak in hun hart.

___

De bibliotheek was verlaten, de duistere nacht gevallen, en Ginsea had van dat alles niks gemerkt. Zijn snorharen staken diep in vergeelde vellen perkament, tientallen boeken verspreid over de marmeren vloer.

"Er moet toch een wet zijn," mompelde hij tegen zichzelf. "Iets dat géén uitzondering maakt voor de koning. Iets waarmee we de koning netjes en volgens de regels kunnen wegkrijgen."

"Stilte!" siste een giraffe die de bibliotheek beheerde, het enige andere aanwezige dier.

Zijn poten schoven vel na vel samen, zijn ogen glijdend over de vele regeltjes, maar het was zinloos. Hij kende het hele wetboek van Amor al uit zijn kop. Ook al werd het alleen maar _langer_: er werden alleen maar wetten toegevoegd, eigenlijk nooit weggehaald.

Ja, hij had het juiste gedaan door De Wijze Uil te bevelen te komen. Hij hoopte maar dat ze niet te laat kwam voor Himnib ... en alle anderen.

Hij smeet een boek tegen de muur.

"STILTE!" krijste de giraffe.

"Er is niemand---" Hij hield zich in. De giraffe had gelijk. De _regel_ was dat je stil was, zelfs al was het soms een onnodige regel. Regels waren regels. Dat had hij zelf vaker gezegd dan elk ander wezen op Somnia!

Iedereen interpreteerde de wetten anders. De mensen die aan de macht waren kregen uitzonderingen, maar als je dan aanklaagde ... verscholen ze zich achter andere wetten!

Ginsea klemde zijn kaken en wiebelde zijn neus. Een vreemde wind trok door de tochtige boekenkasten.

De wet werkte alleen als hij _altijd, volledig, gelijk_ werd toegepast. Ja, dat was het.

Hij moest doorzetten. Hameren op alle regels die de koning brak, totdat ieder met een werkend brein zag dat de koning weg moest.

Hij wilde dat hij daarvan niet afhankelijk was. Er moest een wet zijn die zei "Als de koning dit en dit doet, verliest hij de troon" Maar ja ... zolang de koning de baas was, werd zo'n wet natuurlijk nooit aangenomen.

Zijn hoofd draaide in cirkels. Net zoals drie schaduwen op de muur.

Hij keek meteen op. De schaduwen trokken verder in stilte, over de bovenverdieping van de bibliotheek, recht naar---het hart van het paleis!

Ginsea sprong meteen tegen de boekenkast. Hij gebruikte elk boek---lang, dun, of kwetsbaar---om razendsnel naar het plafond te klimmen. Daarbij kletterde de helft van de inhoud tegen de vloer.

"Stilte!" De giraffe keek verbaasd om en strekte haar nek om hem van het plafond te plukken. Ginsea sprong net op tijd weg.

De schaduwen waren nergens te zien.

In plaats daarvan zoefde hij door een deur die openstond op een kier, naar de slaapvertrekken van de koningszonen. 

Hij was plots toeschouwer van een raar moment.

Onder hem gooide Wolfar zijn witte gewaad uit. Oh goden en halfgoden. Hij was naakt!

De koningszoon keek gespannen, alsof dit het engste was dat hij ooit deed. Het veranderde in een lach terwijl hij naakt door de kamers struinde.

_Je moet bedenken, beste lezer, dat ze natuurlijk gewoon een vacht hadden. Deze wolf zag er precies uit zoals jij een wolf kent, niks vreemds aan. Maar als het de bedoeling was dat je altijd kleren aanhield, was dit stout gedrag en een behoorlijke schok voor Ginsea. Juist die stoutheid was voor Wolfar de reden van deze gewoonte._

Wolfar liep met meer en meer trots.

Rechtstreeks in de slaapkamer van zijn broertje Wodrik.

Hij drong zichzelf op aan de vrouw van zijn broertje, een wolvin met een lief gezicht, grijze vacht en brede staart. 

Ginsea's hart stond stil. Ongehoord. De regels die de koningszoon nu brak waren te veel om bij te houden. Alleen al vreemdgaan, samen zijn met iemand anders dan met wie je was getrouwd, kon de doodstraf betekenen.

Hij viel bijna flauw toen Wodriks vrouw glimlachte en het allemaal met plezier liet gebeuren. Hoe lang was dit al gaande? Wist---

Hij dook plat tegen de muur toen snelle pootstappen klonken.

Wodrik stormde de slaapkamer in, ogen rood en rug gebogen. Wolzam hobbelde achter hem aan, gewikkeld in verband, maar dacht er het betere van toen hij de situatie zag. Hij wachtte buiten bij Ginsea.

"Ga weg bij haar!"

Wolfar trok haar juist dichter tegen hem aan, schurend en likkend. "De Barbarenmissie is in volle gang. Over een paar minuten ben ik koning. En zo praat je niet tegen je koning."

Wodriks gezicht kleurde felrood en hij explodeerde vooruit. Zijn broer sloeg hem aan de kant alsof hij een vervelende vlieg was.

Ginsea hapte naar adem tegen de muur, een vergeten toeschouwer vlak buiten de kamer. Hij moest Wolfar arresteren. Hij moest alarm slaan. Hij moest---

"Waarom zou _jij_ koning mogen zijn?" Wodrik greep in een donker hoekje van de kamer en kwam terug met een tweezijdige speer in zijn bek. "Je bent nog wettelozer dan onze vader!"

"Oh, Wodrik, jij leugenaar. Doe nou niet alsof je nooit hebt gedacht aan _mijn_ vrouw een keertje bezoeken. Zei je laatste niet dat ze te mooi voor me was?"

"Argh!" Wodrik viel aan in een duizelingwekkende hagel van speerslagen. Wolfar werd verrast door de snelheid en moest de wolvin met tegenzin loslaten. Hij beet terug, maar Wodrik had wél een gewaad aan en ving de beet veilig op in de doeken.

Een speerslag ontmoette Wolfars achterpoot. Hij stortte in elkaar, kreunend van pijn. Maar Wodrik kon het niet afmaken. 

Hij bleef op afstand en schreeuwde. "Iedereen weet dat _ik_ de betere koning zou zijn."

"Maar de wet zegt ..." Wolfar krabbelde op.

"Ginsea!" riep Wodrik. Hij had de hamster dus allang gezien. "Jij bent getuige van dit verraad! Jij bent een man van de wet! Sta me bij."

Ginsea bleef in de schaduwen van de gang, onzeker wat te doen.

Wodriks vrouw probeerde weg te sluipen, maar hij blokkeerde de doorgang. "We verdelen het gebied. Het halve Amorinse rijk van jou, de andere helft van mij."

Wolfar grinnikte. "Waarom niet drie delen? Ook eentje voor Wolzam, de zwakzinnige?"

Wodrik keek achterom. Tot zijn verbazing was hun jongste broertje ongezien _verdwenen_. Hij was afgeleid, terwijl hij samen met Ginsea naar het mormel zocht. Zo gewond als hij was kon hij niet ver---

Wolfar schreeuwde, sprong op, en kraste zijn klauwen ongenadig hard door de borstkas van zijn broertje. Die piepte en liet de speer vallen; de speer die even later in zijn zij prikte.

Zijn vrouw rende huilend de gang op. Wolfars klauwen schoten meteen om de hoek van de deuropening om Ginsea te pakken.

Die had net op tijd zijn verstand gevonden en rende door de gang, dieper het paleis in.