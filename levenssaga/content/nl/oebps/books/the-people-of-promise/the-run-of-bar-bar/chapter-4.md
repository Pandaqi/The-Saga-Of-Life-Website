---
title: Horende Oren, Ongelovige Ogen
weight: 4
---
In het holst van de nacht plaatste Bar-Bar een scheve ladder tegen de buitenmuren van Amor. De Grapi gebruikten deze normaal om langs natuurlijke obstakels te komen tijdens het rondreizen. Maar vanavond had het een duisterder doel.

_Geen ladder zoals jij die kent, beste lezer, maar eentje voor andere diersoorten. Meer een dikke plank met ongelijke gaten erin voor poten. Op dezelfde manier droegen ze geen wapens zoals jij ze kent, maar helmen met stekels of hoorns, en misschien een tweezijdige speer die ze in hun bek konden houden._

Bipi rende over de ladder en landde samen met vier andere Barbaren aan de overzijde. Sinds de koning alle soldaten had teruggeroepen was het makkelijk binnenkomen in de hoofdstad.

"Onthoud, lieve spionnetjes," zei Bar-Bar, "dat we hier alleen zijn voor verkenning. Deze missie ruikt naar een grote fout---en stinkende Amori natuurlijk. Ik zoek vooral redenen om het _niet_ te doen."

Bipi knikte. Ze wist nog steeds niet of ze dit risico wel wilde nemen voor Amor. Wat als het een valstrik was? Als de koning weg was, kwam Wolfar aan de macht, en wie zei dat hij de Barbaren niet net zo goed zou lastigvallen? 

Moeder had gelijk. Die Asha, zo lang geleden, hadden gelijk. Leven in grote groepen, leven in grote steden, het zorgde alleen maar voor _problemen_.

Maar ze was te geïnteresseerd om deze kans af te wijzen.

Ze bleven in de schaduwen. Dankzij de ladders konden ze over daken blijven klimmen en hoefden ze nauwelijks naar de grond, waar her en der wezens rondliepen of zelfs al hun kraampje opzetten voor morgenochtend.

Niet dat ze echt bang waren te worden gepakt. Die wezens konden hen toch niet te pakken krijgen bij een achtervolging, struikelend over hun witte gewaden!

Zo kwamen ze ongezien vlakbij een uiterste toren van het paleis. Bar-Bar klom op de schoorsteen om door het raam naar binnen te kijken. Bipi schuifelde dichterbij om te luisteren.

In de kamer brandde slechts één kaars. Het licht werd regelmatig even onzichtbaar omdat iemand voorlangs liep.

"... dat zal je leren," zei Wolfar met een grom. "Je grote mond opentrekken. Tegen je eigen vader getuigen!"

Een klap. Iemand jammerde van de pijn. Bipi wilde dichterbij, maar Bar-Bar trok haar terug voordat ze van het dak tuimelde.

"Je brengt ons allemaal in een verschrikkelijke situatie. Voortaan houd je je bek."

Nog een klap. Weer gejammer, gevolgd door een snik.

"Ja ... ja," zei de krakende stem van Wolzam.

Een derde wolf kwam de kamer in. "Onze spionnen berichtten dat enkele Barbaren richting Amor zijn vertrokken. Misschien ... is vanavond de avond," zei Wodrik.

"Barbaren?" vroeg Wolzams trillende stam.

"Wat zei ik nou over je bek houden?" Wolfar schopte hem nog een keer en liep plots naar het raam om naar buiten te kijken.

Bar-Bar drukte zich plat tegen het dak, gehuld in schaduwen. Bipi en de rest probeerden hetzelfde te doen.

Hij keek zo over hen heen, naar de sterrenhemel.

"Dat is waar je thuishoort," bromde hij tegen zijn jongste broertje. "Bij de Barbaren. Ze vreten je op! Het zijn kannibalen! Ze hebben géén regels, géén baas, géén schone huizen. Het is precies de modderpoel waar jij vandaan komt."

Wodrik knorde. "Teveel modder in zijn brein. Dat is vast waar het misging bij hem."

Inmiddels keken de twee broers samen uit het raam. Bipi trilde van de kou en de inspanning om haar lichaam stevig op het dak te houden.

"Rustig," fluisterde Bar-Bar. "Kalm, kleine kippetjes."

Als ze samen werden gezien, had Wolfar alle reden om hen te arresteren, of ze de missie nou hadden volbracht of niet. Dan kon hij niet meer doen alsof hij er niks vanaf wist.

"We zouden hem de Vlam moeten geven," mompelde Wodrik. "Zijn we van die hele onzin af."

Wolfar tikte hem op zijn achterhoofd. "Onthoud dat de rest van de stad geen idee heeft van Wolzams situatie. Het is sowieso belangrijk om de komende tijd over te komen als een liefdevolle familie."

Wodrik keek opzij. De gouden sieraden om zijn hele lichaam schitterden maanlicht in Bipi's ogen. 

"Hoezo?"

Wolfar grijnsde. "Ik heb mijn bruid gevonden. Wisira. Beeldschoon. Lief. De perfecte koningin."

Wodrik keek nors. "Ik ... ik heb anders ook mijn bruid gevonden. Mooier dan die van jou. Liever. Een veel betere koningin."

"Jammer dan dat ze dat nooit gaat zijn," zei Wolfar luchtig. 

Zijn broer beet gefrustreerd een stuk klimop van de muur.

"Ik vraag Wisira volgende week om mijn vrouw te zijn. Ze moet wel ja zeggen. Het zou _ongehoord_ zijn om het niet te doen. "

"Wat als ze toch _nee_ zegt tegen jouw lelijke hoofd?" zei Wodrik maar half plagerig.

"Dan dwing ik haar. Ze is veel te knap om me nog langer ... in te houden. Binnenkort krijgen we een kind. En dan zal de koninklijke lijn altijd door mijn aderen stromen."

Ze keken allebei achterom. 

"Bij jou niet, hè?" zei Wolfar tegen Wolzam, die nog krioelde op de grond van de pijn. "Ik snap je zorgen, Wodrik. Ik weet niet of we die duivel ooit uit ons broertje kunnen slaan. Het is absoluut ondenkbaar dat ooit naar buiten komt dat hij ... dat hij iets voelde voor een jongenswolf. Een schande! We zouden net zo goed door de grond kunnen zakken!"

"Voelt," kraakte Wolzam met een pijnlijke adem.

Zijn broers draaiden om en verkochten hem nog een klap.

Bipi hield het niet meer. Verblind door de schitteringen in haar ogen, keilde ze met veel lawaai van het dak, rollend als een boomstam totdat ze slechts lege lucht voelde.

Bar-Bar snelde omlaag om haar op te vangen, maar kwam te laat.

Gelukkig viel ze rechtstreeks richting een kar met graan, als een zacht kussen om---

Totdat de eigenaar de kar uit alle macht wegtrok en haar op de harde grond liet vallen.

"Ieuw! Ga weg, beest!"

De lucht klapte uit Bipi's longen. Haar dikke biggenlijf ving de klap goed op, maar ze wist zeker dat al haar ledematen waren gekneusd. Ze had te veel pijn om te bewegen of haar ogen te openen.

"Wat doe je nou?" schreeuwde Bar-Bar naar de graanboer.

"Doe niet dom. Geen enkele edele Amori zou graan kopen dat is aangeraakt door een big! Of modder!"

"Graan _groeit_ in modder!"

De eigenaar duwde de kar snel naar de volgende straat. 

Bipi voelde dat iemand haar voorzichtig oppakte en haar verwondingen bekeek. Maar toen ze haar ogen opende, keek ze niet in het gezicht van Bar-Bar, maar dat van een beer.

Een vrouwelijke Berenherder met glanzende vacht en lieve ogen. Bipi voelde een bijzonder aura om de berin dat ze herkende als iemand met magie. Vast een halfgod, afstammeling van de godenkinderen die ze nog graag om haar heen had willen hebben.

"Ik ben Solong, Berenherder en Kompaan. Weet een van jullie waar Himnib is? Ik had hem al dagen geleden moeten ontmoeten vlak buiten Amor."

Bar-Bar schudde zijn schapenhoofd terwijl hij Bipi overpakte. Een konijn sprong uit de schaduwen om ook te helpen.

"Bereid je voor op het ergste," zei hij droevig tegen de beer. "De koning laat nu al jaren dieren mysterieus verdwijnen. Je ziet ze nooit meer terug."

De konijnen bleken een familie zonder huis. "Himnib? De Kompaan?" zei de vrouw. "Ja, die is opgepakt en veroordeeld tot de Vlam."

"_Wat?_ Waarvoor? Het is verboden om een Kompaan op te sluiten! Himnib is een schatje, net als zijn honderd schapen."

"Voor niks natuurlijk."

"En dat is wat ze met ons Barbaren doen," gromde Bar-Bar, "als we niet snel verdwijnen."

Normaal gesproken deinsden dieren terug bij dat woord. Sterker nog, de meeste konden van afstand zien of iemand bij de Grapi hoorde en meteen doen alsof ze moesten kotsen.

Dus waarom bleven deze staan en helpen?

Bar-Bar bedankte hen voor de zorg, maar wilde zo snel mogelijk met de gewonde Bipi de stad uit. De andere Barbaren hadden kort het paleis bestudeerd op mogelijke ingangen en gevaren. 

Ze hadden gehoord wat ze moesten horen, en wisten wat ze moesten weten.

Maar toen Bipi de ogen opende, zag ze hoe de konijnen en de beer _meeliepen_. Ze keken vragend, bijna smekend, voor de kans om, tja, te mogen meelopen met een stel Barbaren naar een groep tenten in de wildernis.

_Ze zochten wat van die Amori beschaving onder de Barbaren, beste lezer, omdat ze de barbaarse behandeling van de Amori niet meer konden verdragen._

"Ik doe de missie," fluisterde ze, alsof ze niet te gewond was om ook maar te praten. "Maar niet om Wolfar te helpen. Om Wolzam te redden, en Himnib, en wie dan ook lijdt onder een hersenloze heerser."

Bar-Bar keek duister. "Ik doe ook mee."