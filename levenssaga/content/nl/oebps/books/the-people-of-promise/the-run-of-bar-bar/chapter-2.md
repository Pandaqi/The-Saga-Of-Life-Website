---
title: "De Zwarte Missie"
weight: 2
---
Bipi was geïrriteerd toen twee gemaskerde figuren haar modderbad kwamen verpesten. Ze hadden het niet eens nodig! Ze waren al schrikbarend schoon!

Ze slopen door de nacht, richting hun grootste tent. De enige waarin nog licht brandde dankzij een warm vuur, waaromheen de leiders van verschillende stammen dronken liederen zongen.

Oh. Moest ze dit niet tegen iemand zeggen ofzo? Alarm slaan? Mwah, kwam wel goed.

Ze giechelde. Ze konden een masker op doen en een zwarte cape omwerpen, maar het verborg helemaal niks.

Alleen stinkend rijke wezens droegen een cape van het duurste fluweel. Alleen leden van het koninklijk paleis droegen een masker met _goud_ erin verwerkt.

Ze had zin om een flinke poot modder naar hen toe te werpen. Het zou _helpen_ met wat ze dan ook van plan waren. Nu staken ze tussen de Grapistammen uit als een zere klauw.

Ze volgde de wolven tot aan de tent. 

"Dit is een slecht idee, Wolfar," zei de ene. "Dit zijn idioten. Barbaren. Ze houden zich nooit aan een afspraak."

De andere wolf keek streng. "Moet ik je herinneren aan de Hennen, kleine Woldrik? Dit is _precies_ waarvoor die stinkende barbaren zijn gemaakt."

Woldrik schopte geïrriteerd een steen voor de tentopening weg. "Ze kunnen niet eens zingen," mompelde hij.

Toen ze de tent instapten, hield het zingen direct op.

Bipi glipte achter hen aan.

Wolfar draaide geschrokken om en ontblootte meteen zijn scherpe tanden.

"Houd jullie kinderen eens onder controle," beet hij van zich af.

"Het zijn onze kinderen," zei Bipi's moeder rustig, "niet onze slaven."

Ze viel op haar zij zodat Bipi tegen haar warme buik aan kon kruipen. Big zijn was leuk. De zonen van de koning op bezoek beloofde minder leuke dingen.

"Al die barbaren zijn hetzelfde," siste Wolfar. Hij knikte naar zijn jongere broer Woldrik, die een zak goudstukken in zijn bek pakte en richting het kampvuur wierp. "Stuur je kinderen weg of wij lopen weg."

"Oké! Toedeledokie!" zei de leider van hun buurstam, een massieve kudde schapen. Zij hadden nooit goed tegen alcohol gekund.

"Als je denkt dat alle barbaren hetzelfde zijn," mompelde Bipi's moeder, "dan hebben we sowieso niks te bespreken."

Ze ging rechtop zitten om indruk te maken, tot Bipi's frustratie. "De Hennen jagen net zo goed op ons als op jullie. Maar ook hen noemen jullie _barbaren_. De enige reden dat we steeds dichterbij de Amori wonen, is omdat de Hennen ons aanvallen en verdrijven!"

Wolfar en Wodrik keken elkaar in stilte aan.

"Jullie zouden het dan misschien handig vinden om te weten," begon Wodrik voorzichtig, "dat de koning net een nieuw commando heeft verzonnen. _Alle barbaren moeten direct uitgeroeid._ Hij verzamelt nu al elke soldaat die we hebben."

Alle monden vielen open. Bipi's adem stokte. Ze woonden inmiddels dichtbij Amor, stiekem hopend op een veilige plek tegen de Hennen. Maar als de koning wilde ...

"_De Gestoorde Koning_," mompelde Bar-Bar. De leider van de schapenstam had plotseling zijn verstand gevonden. Het dreigement dat je hele stam morgen wordt uitgeroeid had vaak dat effect, zelfs op dronkelingen. "_De Hersenloze Heerser_. Dat is hoe ze hem noemen. Iedereen weet het. Maar jullie lieten het gebeuren."

"Wat dan?" schreeuwde Wolfar. "Hij is de rechtmatige koning. Gekozen toen hij nog zijn hersenen kon gebruiken en goede dingen deed. Er is geen ... wettelijke manier om van onze vader af te komen."

"Daarom zijn we hier," zei Wodrik, meer verveeld dan bang. "We zijn het eens dat zijn leiderschap nu alleen maar de trotse Amori kan vernietigen."

Bar-Bar danste rond het vuur op muziek die alleen hij kon horen. Bipi glimlachte en deed met hem mee, al schrok ze van zijn woorden. "Steek een dolk in zijn rug vanavond als hij slaapt. Zo, probleem opgelost."

De twee koningszonen groeven hun klauwen in de modder, hun maskers volledig afgevallen van schrik.

Wolfar klopte op zijn borst; Wodrik keek verachtend weg.

"De Amori hebben het hart en wijsheid van de godenkinderen die ooit waren. Moord is ondenkbaar voor ons," zei hij op hoge toon.

"En bovendien bij wet verboden," voegde Wodrik toe terwijl hij zijn uitgestoken klauw opstak alsof hij een vraag had.

"Als de godenkinderen hier nog liepen," zei Bipi's moeder droevig, "hadden ze je uitgelachen om die uitspraak."

"Wie van ons heeft de grootste stad? De beste technologie? Het eerlijkste---nee, wacht, jullie _hebben_ geen rechtssysteem. En dan---"

Precies op dat moment stuiterde een andere big door de opening en spetterde Wodrik onder de modder. Een paar kippen renden erachteraan, wat zo'n windvlaag veroorzaakte dat het vuur doofde.

De eerste die de big aantikte riep: "Jij bent hem!"

En ze renden weer de tent uit.

"Ik wil weg hier," zei Wodrik op zeurderige toon tegen zijn oudere broer.

"Waar is de derde?" vroeg Bipi plotseling. "Jullie hadden toch nog een broertje?"

"Die is te dom en te zwak voor elke belangrijke taak," zei Wolfar met kaken geklemd. 

Toen de volgende kudde konijnen de tent bijna aan stukken scheurden, hapte Wolfar grommend naar één van hen om ze weg te jagen.

"Het aanbod is een _missie_. Jullie weten welke missie. Doe het geruisloos, wordt opgepakt, het maakt ons niet uit. Maar ik stel voor dat jullie dit ... probleem oplossen _voordat_ onze vader oorlog begint tegen de barbaren."

"Dat is alles?" zei Bar-Bar verbaasd. "Geen hulp? Geen _hier is de plattegrond van het paleis_? Geen---"

"Ugh. Voorspelbaar," zei Wodrik. "Moeten ook alles voorkauwen voor deze hersenlozen."

Ze deden hun "vermomming" weer om en slopen de donkere nacht in.

Ze waren nog niet weg of tientallen stamleden drongen zich naar binnen in de tent. Elke ouder en elk kind wilde weten wat hiervan de bedoeling was, zelfs al moesten ze trillen in de kou vanwege het vuur dat nog steeds uit was.

Bar-Bar keek moeilijk. "Schandalig. En ook de beste kans die we hebben."

Her en der werd eten doorgegeven. Een paar sterke biggen liepen de nacht in om vers water te halen uit het puntje van de Tibber. Iedereen had het idee dat dit een lange avond ging worden.

"Het is een valstrik, toch?" opperde Bipi. "Ze wachten tot we de missie hebben volbracht, en dan arresteren ze ons meteen?"

"Lastig, lastig," zeiden meerdere stemmen.

"Het is helemaal niet lastig", zei Bipi's moeder. "De ziel van Asha leeft nog in ons. En die is duidelijk. We doden niemand. We leven niet in een grote stad. We blijven reizen in kleine stammen en ... en over een maand staan we op een ander continent!"

"Oh? En hoe komen we daar?" zei Bar-Bar terwijl hij weer iets sterks te drinken zocht. "Amor plet ons aan de ene kant, de Hennen aan de ander."

"Zelfs de Amori zijn bang voor de Hennen," zei iemand achterin. "Misschien is dit een opstap naar meer samenwerking."

Bipi schudde haar hoofd. "Die Amori gaan nooit samenwerken met ons. Ze vinden ons nog maar net beter dan een zak _stront_."

Het gesprek ging door totdat de ochtend alweer aanbrak. De eerste kinderen rolden alweer over de velden en een deel van de stam liep verder in een compleet andere richting, alsof ze daarmee wilden zeggen "ik wil niks te maken hebben met deze missie".

_Wat doe je, beste lezer, als de juiste actie niet de juitse actie is? Als iedereen ziet dat onrecht gebeurt en een koning niks goeds brengt, maar er geen nette regel is om die koning weg te krijgen?_

Uiteindelijk bleef maar één zin van Bar-Bar in Bipi's hoofd hangen. 

"Wie van ons wil in de kerkers van Amori belanden voor het redden van hun bestaan?"