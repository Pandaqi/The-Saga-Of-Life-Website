---
title: "Notities"
weight: 11
---

Deze cyclus van de levenssaga had, tot nog toe, weinig verhalen gebaseerd op onze geschiedenis. Dat wilde ik blijkbaar compenseren, want dit verhaal zit _bomvol_ gebeurtenissen en personages die waargebeurd zijn.

Het is niet allemaal juist. Om het verhaal te versimpelen (en in te korten) heb ik wat dingen moeten veranderen. Maar hieronder leg ik uit waaruit dit verhaal is ontstaan.

## Captain Kidd

Pi is mijn versie van "William Kidd". Dit is een bekende kapitein die piraat werd zo rond het begin van de "Gouden Eeuw van Piraterij" (denk aan het begin van de 18e eeuw).

Hij begon in dienst van de koning. Zijn taak was om zeerovers op te sporen en handelsschepen veilig te houden. (Want mensen hadden inmiddels India en Amerika ontdekt, en gebruikten dat om allerlei waardevolle grondstoffen te stelen.)

Maar hoe langer ze van huis waren, en hoe meer tegenslagen ze moesten verwerken, hoe meer zijn bemanning openlijk zei dat hij een piraat moest worden. En dat ze hem anders overboord zouden gooien.

Dus uiteindelijk werd hij een piraat. Hoewel ... 

Kidd heeft veel twijfelachtige dingen gedaan en zeker andere schepen aangevallen / geplunderd. Maar of hij echt een piraat was, dat is niet zeker. De meeste bewijzen uit onze geschiedenis tonen aan dat hij weigerde piraat te worden en netjes in dienst wilde blijven van de koning. Daarom had hij juist zoveel problemen met zijn bemanning, die zo was van: "joh doe niet zo stom, wij zouden geweldige piraten zijn, en dan verdienen we veel meer!"

Hij was slim en verstandig. Hij hield zich aan de regels. (Zoals dat zijn bemanning hem een keer vroeg om alsjeblieft een Nederlands schip aan te vallen, maar hij weigerde, omdat hij begreep dat het een politiek onhandige zet was.) 

Uiteindelijk heeft hij zijn schip ergens weggestopt en zijn bezittingen op "Gardiner's Island" gestouwd: een eiland waarvan weinigen de locatie kende. Daar komt het idee van schatkisten vandaan. Piraten willen hun rijkdom ergens kwijt, maar ze kunnen het niet meenemen of het is verdacht om het nu uit te geven. Dus ze bergen het tijdelijk op, onder het zand, op een geheime plek. (Maar het idee is natuurlijk altijd dat ze het _later_ weer opgraven en zelf gebruiken.)

Hij was van plan om een normaal leven te gaan leiden met zijn vrouw Sarah.

Het pardon voor piraten maakte inderdaad een specifieke uitzondering voor _hem_. (Hoewel de reden daarachter meer politiek ligt dan ik in het verhaal beschrijf.)

Uiteindelijk is hij in de val gelokt (met valse beloften van toch een pardon), beschuldigd van moord en piraterij, en opgehangen. 

## Stede Bonnet

Paunet is mijn versie van "Stede Bonnet", ook wel "The Gentleman Pirate".

Hij kwam uit een rijke familie en leefde een comfortabel leven. Maar hij was verveeld en ongelukkig, dus hij besloot piraat te worden.

Hij had géén kennis van schepen of plunderen. Hij betaalde zijn bemanning een vast loon. (Terwijl alle andere piraten gewoon een stukje gaven van alles dat ze plunderden.) Zijn manier van piraat zijn was vooral afstandelijk en vriendelijk: hij verbrandde hoogstens een schip (zodra er niemand meer op stond).

Hij hield zijn eiland (Barbados) voor de gek en zei dat hij een groot schip bouwde om op piraten te jagen. Pas toen hij uit de haven voer, hees hij plotseling een piratenvlag en ging verder als piraat.

(Nee, Stede en Kidd hebben elkaar nooit in het echt ontmoet, want Stede werd pas actief ná Kidd.)

## Hornigold & Charles Vane

Karlos is "Charles Vane". Een andere wereldberoemde piraat. Hij stond bekend om het feit dat hij sluw was en onmenselijk wreed. Dat hij in aanraking komt met "de vloek" (voor hele lange tijd), is mijn verklaring voor hoe hij mentaal niet helemaal goed meer is.

Doorngoud is "Benjamin Hornigold". Minder wereldberoemd, eigenlijk een vrij normale zeeman. Maar nog wel bekend en belangrijk, want ...

Allebei deze personen waren instrumentaal voor het ontstaan van de allergrootste piratenlegende: Zwartbaard. Hornigold was zijn mentor en leidde hem op. Charles Vane "daagde hem uit" om serieus piraat te worden, in plaats van zijn vaardigheden alleen te gebruiken voor kleine dingetjes.

En Stede Bonnet? Die werd, grappig genoeg, beste vriendjes met Zwartbaard en heeft hem nog meerdere keren gered ook.

Dit verhaal is dus een soort opzet. Er komen latere verhalen die doorgaan op al deze personages.

## Over vechten nadat de oorlog al voorbij is

Dit is vaker gebeurd in onze geschiedenis. Bijvoorbeeld, als één kant niet zeker was dat het vredesverdrag door zou gaan, zouden ze stiekem alsnog klaarstaan voor een gevecht. Zeker op zee was het lastig om berichten te ontvangen.

Maar de meeste voorbeelden zijn verrassend recent, en laten zien dat moeilijke communicatie niet eens het grootste probleem is. Zo heb je _Hiroo Onoda_ die tijdens de Tweede Wereldoorlog de opdracht kreeg om het eilandje Lubang te verdedigen. Zelfs dertig jaar na de oorlog, dacht Onada nog steeds dat het niet voorbij was en bleef vechten met iedereen die op het eiland wilde leven. Ze moesten uiteindelijk zijn oude kapitein (uit de oorlog) invliegen en hem officieel de "plicht ontheffen".

De _Shenandoah_ was een schip dat jarenlang doorvocht nadat de oorlog al voorbij was. Zij deden dat ook omdat ze niet _geloofden_ dat ze hadden verloren. Uiteindelijk konden ze niet meer terugkeren naar huis omdat ze dus werden beschuldigd van piraterij. Terwijl zij dachten dat ze voor hun thuisland streden en helden waren!

Dit was niet het geval met William Kidd (of de andere personen in dit verhaal). Maar ik vond het een interessant fenomeen en heb het dus toegevoegd.

## Over zeerovers en piraten

Natuurlijk waren er al zeerovers ver voordat William Kidd en Zwartbaard kwamen. Al in de oudste geschriften vinden we bewijs van mensen die schepen bouwen en andere schepen aanvallen op zee.

Hopelijk maakt het verhaal dit duidelijk. Daarom kiest ik consistent voor het woord "zeerover", totdat men het woord "piraat" begint te gebruiken (in de epiloog).

Het verschil was dat zeerovers vroeger zeldzame wezens waren. Wat ging je in de oudheid meestal tegenkomen op zee? 

* Ofwel een vissersboot
* Ofwel een schip vol soldaten op weg naar een of andere oorlog

Dat tweede schip wilde je niet aanvallen. Dus je hoogste opbrengst was _een berg vis_. Niet bepaald aantrekkelijk.

Maar, zo rond de 18e eeuw, ontdekte men de andere kant van de wereld. Engeland, Frankrijk, Nederland, iedereen begon schepen te sturen om goud en zeldzame stoffen te halen uit hun kolonies. Plotseling was het beroep van zeerover heel aantrekkelijk. Als je een schip overwon, had je bergen rijkdommen om te pakken.

Tegelijkertijd werden veel mensen dus opgeleid tot kapitein, om die handelsschepen te besturen of beschermen. De meeste piraten _begonnen_ in dienst van een land, en werden pas later een piraat (als ze ver van huis waren).

Die twee dingen zorgden samen voor de "Gouden Eeuw van Piraterij": veel goud om te stelen, en een lading goede schepen (en kapiteins).

## Personages

* **Pi Kid** (Aap): iemand die werkt voor zijn vaderland (Casbrita) en gelooft in doen wat juist is. Zeer vaardige en slimme kapitein. Zijn idee van moraliteit botst steeds meer met zijn bemanning. Heeft als droom om een held te worden, waarvan hij uiteindelijk afziet als hij de gevolgen meemaakt. 
  * Halfgod, afstammeling van Gulvi, vader één van de originele Zeevaarders.
  * Praat een mix tussen formeel en piraat (met wat "aye"-s erdoorheen)
* **Paunet** (Pauw): heeft een gemakkelijk leven. Komt uit rijke familie, veel geld, mooi landgoed, op jonge leeftijd moeten trouwen met machtige vrouw. Maar hij wil spanning, avontuur, gevaar. Dat is in zijn hart en het komt er steeds meer uit. Geeft veel om uiterlijk, kleding, netjes en formeel zijn. 
  * Praat enigszins deftig. Voegt soms "heur" toe (als bekakte variant van "hoor") 
  * Ook afstammeling originele Zeevaarders, maar zelf geen halfgod.
* **Paula** (Pauw): is een vrij grijs persoon, die een simpel en veilig leven wil en niets meer. Kruipt iets meer uit haar schulp in een poging om Paunet toch thuis te houden. Als dat mislukt, kiest ze maar voor haarzelf.
  * Familielid president. Zodra Paunet weg is, en zij alles overneemt, wordt ze behoorlijk machtig op Barbala. 
* **Doorngoud** (Neushoorn): groot en sterk, met een liefde voor kanonnen
* **Karlos** (Kat): zwart, sierlijk, ijdel. Wordt geraakt door de vloek en is nooit meer helemaal hetzelfde. Kan goed vechten, zelfs tegen zwaarden, met zijn scherpe nagels.
* **Widagai** (Papagaai): begint per ongeluk de trend voor piraten om een papagaai als huisdier te houden. Wil liever geen zeerover zijn en probeert vooral een onschuldige boodschapper te spelen.
* **Mogono** (Mangoest): een bruine mangoest (op Barbala) die al zijn hele leven elke dag op precies dezelfde plek staat en precies hetzelfde doet, tevreden met zijn veilig en simpele leventje.

<!---

## Sources

* https://en.wikipedia.org/wiki/Stede_Bonnet
* https://en.wikipedia.org/wiki/Nine_Years%27_War

* https://www.avclub.com/pirates-helped-win-the-decisive-battle-in-a-war-that-ha-1841121568
* https://www.mentalfloss.com/article/52739/8-battles-fought-after-war-ended
* (https://libcom.org/article/edelweiss-pirates-1939-1945 => 2e Wereldoorlog; wel interessant)
* https://www.historyhit.com/famous-pirates-of-the-golden-age-of-piracy/
* https://www.atlasobscura.com/articles/the-surprising-truth-about-pirates-and-parrots
* Doorngoud => https://www.worldhistory.org/Benjamin_Hornigold/
* https://www.worldhistory.org/article/1844/pirate-havens-in-the-golden-age-of-piracy/

--->