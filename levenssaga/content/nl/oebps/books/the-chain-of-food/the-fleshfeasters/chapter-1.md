---
title: "Onwoudbaar"
weight: 1
---

Feria keek als iemand die een leeg modderveld zag waar ze een volgroeid bos verwachtte. Want dat was _precies_ wat er was gebeurd. 

Het was toch pas een paar maanden geleden dat ze hier was? En toen stonden alle bomen nog overeind? Binnen enkele stappen zag ze de aangevreten bladeren, de bloemen met geknakte stengels, en velletjes van gepelde noten.

De boosdoeners waren niet ver. Een groep dieren sjokte en glibberde richting de Nachtrivier. Het aantal dieren dat op vier poten kon lopen was op één hand te tellen. De rest zwom nog in het water, of glibberde onhandig over het strand, en dan kwamen de insecten---een explosie van insecten die in Feria's oren zoemden.

Ze noemde het een groep omdat ze met veel waren. Niet omdat het een kudde was of allemaal dezelfde soort. Iedereen liep z'n eigen pad, in z'n eentje, op zoek naar een plant die nog overeind stond. Vaak merkten ze het niet eens als iemand in hun buurt liep. 

Waarom zouden ze? Ze konden toch niet met elkaar praten. En hoe sneller jij bij je volgende plant was, hoe groter de kans dat hij nog niet was opgevreten.

Feria schudde haar hoofd. Dit was onhoudbaar. Elke paar maanden een heel oerwoud weggegeten? Eeris, de Godin van Natuur, werkte nu al dag en nacht om overal planten aan te vullen. Feria, als Godin van de Dieren, moest nu háár steentje bijdragen.

Op haar sterke vossenpoten was ze in een mum van tijd bij de traag bewegende groep. Slechts twee wezens keken op, met lome ongeïnteresseerde ogen. Naast haar duwden drie spelende Kamkikkers, klein en jong, elkaar in het water. Ze zouden een paar maanden samen in het nest blijven, en dan ook helemaal alleen eropuit gaan. 

_Het waren kikkers, beste lezer, voordat kikkers bestonden. Hun lijf was veel langer en hun achterpoten hetzelfde als hun voorpoten, alsof ze eigenlijk paarden wilden zijn. Maar op één eigenschap hadden ze duidelijk een streepje voor: grootte. Jij kan een kikker van nu in je hand houden, maar deze kikkers werden metershoog._

"Ik heb een dringend verzoek," zei Feria plechtig. Als godin kon ze haarzelf verstaanbaar maken bij de meeste dieren, zelfs als ze niks terug konden zeggen. "Zou het mogelijk zijn om minder snel te eten? Misschien, tja, een uurtje eten per dag en dan _stoppen_?"

Niemand reageerde. Een paar hagedissen leken hun schouders op te halen. Baarddraken leken haar altijd al intelligent, maar misschien schudden ze deze keer slechts vervelende insecten van zich af.

"Wij moeten de hele dag eten, anders redden we het niet." 

Feria wist niet wie het had gezegd. Maar ze vond het moeilijk te geloven. Deze dieren deden _niks_ de hele dag, terwijl ze steeds dikker werden. Ze wist dat planteneters soms veel moeite moesten doen om hun eten te verteren, maar om nou de _hele_ dag bladeren weg te kauwen? 

Ze had Eeris nodig, maar die was weer spontaan verdwenen. Vast als een klein kind achter een vlinder aangerend, of naar een nieuwe boomsoort die ze had ontdekt.

Ze had haar Hespryhond nodig. Om te knuffelen, maar ook om deze dieren een beetje bang te maken en te laten veranderen. Maar ja, haar huisdier was ook spoorloos verdwenen. Voor hetzelfde geld had _hij_ dat hele oerwoud weggevreten, zo groot was haar kleine puppy gegroeid. Ze moest erbij lachen, wat de dieren om haar heen al helemaal de schouders liet ophalen.

Ze had _iemand_ nodig om haar te helpen. Straks was het hele land kaalgevreten! En wat dan? Gingen de dieren weer _terug_ het overvolle water in? Na miljoenen jaren konden ze eindelijk lopen en ademhalen op het land, en dan is het land ... op?

De Kamkikkers vielen alle drie tegelijkertijd het water in. De groep slenterde door, maar Feria wachtte, en wachtte, en wachtte. 

Ze rende naar de waterrand en keek omlaag.

Geen kikker kwam naar boven, want ze waren helemaal verdwenen.

"Help! Heeft iemand die spelende kikkers gezien?" riep ze over haar schouder. "Ze zijn verdwenen!"

Honderden ogen keken haar aan, zonder te knipperen. Twee Baarddraken smiespelden iets onder elkaar. Het bericht werd snel overgenomen. De dieren konden elkaar niet verstaan, maar dat was niet nodig, niet als je luisterde naar de emotie in het bericht. Ze begonnen om zich heen te kijken, sneller en sneller, alsof ze elk hoekje van deze plek wilden zien. Hun stemmen werden luider. Feria hoorde ... paniek?

Totdat de grootste Baarddraak het uitschreeuwde: "Vleesvreters!"

Alle dieren renden in andere richtingen, met meer botsingen dan succesvolle vluchtpogingen. _Dat krijg je ervan,_ dacht Feria, _als je nooit oefent met hard rennen_. Het was een gemene gedachte, maar misschien moest Feria nu even gemeen zijn om hun oerwouden te redden. Binnen een hartslag stond een groepje dieren achter Feria, alsof zij hen ging beschermen, en was de rest weggerend. 

De zon ging al onder. De kikkers kwamen niet meer boven, maar in het water zag ze wel schaduwen. Groter dan die kikkers waren. Sneller, behendiger, dieper. Met hart in de keel stapte ze achteruit, weg van de waterrand, en de dieren volgden maar al te graag. Vlieg na vlieg werd uit de lucht weg gehapt door zenuwachtige Baarddraken, maar de lichtgevende vuurvliegjes lieten ze gek genoeg allemaal bestaan.

"Vleesvreters?" mompelde Feria, haar stem schor. 

Ze had ervan gehoord. Geruchten, sprookjes, verhaaltjes van dieren die het niet allemaal op een rijtje hadden. Sinds Hanahs Zielscheurder was losgelaten in deze wereld, gingen dieren niet meer dood van ouderdom. Zolang je niet ziek of gewond raakte, kon je eeuwig leven. Maar dat voorkwam niet dat je hoofd na honderd jaar misschien niet even scherp was.

"Geesten. Geruchten. Roddels." Feria zei het zelfverzekerd tegen de rillende kudde. Ook al rilde ze nu zelf mee. De plek werd snel ondergedompeld in duisternis. Ze moest weg hier.

"Nietes," zei die bemoeizuchtige Baarddraak. "Daar! Daar is er weer een!"

Iedereen volgde meteen zijn wijzende staart. Een meter verderop schudden en beefden de bosjes, alsof een kinderbosje wilde groeien en eruit breken, omringd door gegrom en gestamp. "Er is niks ... er is niks aan de ... "

"Ze hebben rode ogen!" riep iemand achter haar.

"Scherpe tanden! Vlijmscherp!"

"Eten alles en iedereen op!"

"Spoken! Geesten! Ze horen hier niet!"

Ze kreeg een tik in haar zij. "Je bent een godin! Doe iets!"

_Misschien moesten ze me dan ook eens behandelen als een godin,_ dacht ze. Maar ze hadden gelijk. Zij had toverkrachten, die andere niet. Ze maakte haarzelf lang en sloop op de bosjes af. Het beest moest wel héél groot zijn. En stekels. Zag ze nou stekels?

Eenmaal vlakbij, vloog een zwarte poot op haar af. Ze dook ineen---totdat ze de poot herkende. Haar broer Darus, een steeds grotere labrador wolf, stapte uit de bosjes met takken in zijn vacht. Hij leek een groot stekeldier, en zijn gezicht stond net zo pijnlijk.

"Dit is de laatste keer dat ik verstoppertje speel met die beesten," bromde Darus. "Ze begrijpen het niet. Ik verstop me, maar ze komen me nooit zoeken, en---"

Feria sprong bijna op hem en gaf hem tien zoenen als begroeting. "Ik ben ook blij jou te zien, maar---"

Een zucht van verlichting ging door de hele groep. Twee goden, op tien dieren, dan moesten ze toch veilig zijn. Zeker Darus die bevriend was met iedereen, zelfs insecten en planten. Pas toen hij opkeek, zag hij dat het hele oerwoud aan deze kant van de Nachtrivier weg was. Hij krabde aan zijn kin en stond vast klaar met een domme opmerking, maar Feria had geen geduld.

"We moeten een oplossing vinden. Meer planten. Of minder wezens. Andere magie. Of ... of ... "

"Ik kan wel een gebergte maken?"

"Darus, jij wil _altijd_ een gebergte maken als oplossing."

"Deze keer is het een goed idee! Echt! Ik maak bergen en voilà: de dieren kunnen niet steeds naar een nieuwe plek lopen."

Feria zuchtte. Het was _een_ idee. "Kan je _kleine_ bergen doen? Zelfs wij kunnen nauwelijks over jouw Onmogelijke Muur."

"Prima, prima, ik zal me inhouden."

Hoe meer vliegen om haar heen zoemden, hoe meer ze als een gek om haar heen begon te slaan. Ook dát was een probleem aan het worden. Kon een godin nou nooit even géén problemen hebben? Ze trok Darus mee, weg van de luisterende oren van de dieren, maar die volgden haar op de voet. Dus ze zei het maar hardop.

"Wat weet jij van ... van de Vleesvreters?"

Zijn gezicht werd serieus. "Niet genoeg," zei hij verdrietig. "Hoor al duizenden jaren geruchten over CARN. Nooit eentje kunnen betrappen."

Hij wenkte de groep om hem te volgen. Ze volgden de Nachtrivier van een veilige afstand. Lang geleden heette het nog de Dagrivier, het water helder en glimmend. Toen sloeg het water diepzwart uit, en dat was nooit meer weggegaan. 

Eeris beweerde dat het kwam door een plant die ze Zwartspoor had genoemd. Feria hoopte dat die plant lekker in het water bleef. De wereld was al miljoenen jaren enorm heet en moerassig, waardoor je poten de hele dag wegzakten in natte aarde. Als die aarde ook nog helemaal zwart zou worden, zou het helemaal een treurige boel zijn!

Ze kwamen bij een waterval. Bovenin was het water duister en ondoorzichtig, eenmaal beneden namen de druppels weer hun juiste kleur aan. Feria voelde iets raars aan deze plek, maar wist niet wat het was.

Vlakbij lagen drie lichamen van dieren, doodgebeten door een flinke hap uit hun zij. Ze waren jong en nog warm. _Ik wil het niet geloven,_ dacht ze, _maar dit was geen natuurlijke dood_.

Samen met de andere dieren liep ze naar de rand om uit te kijken op de vallei voor hen. Honderden dieren, levend en wel, renden eroverheen. Als één grote duizendpoot die weg glibberde van gevaar, over de bodem van de Somsgevuld---het meer dat, op deze dag tenminste, niet was gevuld met water.

"Ze probeerden te vluchten door snel in de waterval te springen," zei Darus. "Deze waren te langzaam." 

Dit hielp niet om haar volgelingen te kalmeren. Weer tikten ze in haar zij en vroegen om bescherming, of ze in de Troon van de Toekomst mochten slapen vannacht, of Feria niet een spreuk kende die hen ineens héél onaantrekkelijk zou maken voor Vleesvreters. 

Ze vroegen allemaal hetzelfde, steeds opnieuw, want ze hadden niet verstaan wat de andere precies vroegen.

Maar Feria's hoofd was ergens anders. Hun grootste angst sinds het maken van planteneters leek uit te komen: dieren die ook dat niet genoeg vonden en dus maar andere dieren gingen eten. En toen besefte ze wat ze zo raar vond.

Er zoemde ineens geen enkele vlieg meer in haar oren.