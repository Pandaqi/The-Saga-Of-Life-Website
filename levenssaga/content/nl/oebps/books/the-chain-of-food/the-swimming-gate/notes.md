---
title: "Notities"
weight: 11
---

Dit verhaal was lastig om spannend te maken. Om echt een _verhaal_ te maken, in plaats van iets dat overduidelijk een les probeert te leren.

Het doel was namelijk om een hele belangrijke stap uit te leggen: dieren gaan planten eten, waardoor ze méér voedsel binnenkrijgen en dus groter kunnen worden. Dat is waar deze hele cyclus verhalen over gaat. Hoe het leven steeds _efficiënter_ ging eten, waardoor levende wezens steeds meer konden!

En uiteindelijk eindigt het verhaal met de "Cambrian explosion". Dat is een ware gebeurtenis, vele miljoenen jaren geleden, waarin het leven in de zee plotseling _explodeerde_. Vanaf dat moment waren er ineens véél meer dieren en veel meer unieke diersoorten. Onderzoekers denken dat een plotse verhoging van de hoeveelheid _zuurstof_ in de oceaan hier een belangrijke rol in speelde.

Maar ja, probeer dat maar eens in een kort meeslepend verhaal te stoppen. 

## Levenskenmerken

Uiteindelijk besloot ik Bella dat boekje te geven en alle levenskenmerken af te laten gaan. (Niet superspannend, dat geef ik toe. Maar lezers vinden het fijn als een verhaal een duidelijk _doel_ heeft en elk hoofdstuk een _stap_ wordt gezet naar dat doel.)

Deze kenmerken zijn:

* Ademhalen ( = het wezen moet continu gas uit de omgeving halen; meestal zuurstof)
* Waarnemen ( = het wezen kan reageren op veranderingen in de omgeving)
* Bewegen ( = het wezen kan veranderen op een of andere manier; het is geen vaste steen)
* Eten ( = het wezen kan stoffen opnemen en gebruiken om te groeien)
* Uitscheiden ( = het wezen kan stoffen die het niet meer nodig heeft weggooien; bijv. plassen of zweten)
* Groeien ( = het wezen wordt groter en zwaarder over tijd)
* Voortplanting ( = het wezen kan kinderen krijgen)

Enerzijds is dit een goede basis. Biologie gaat over _de levende natuur_, dus ik wilde vroeg uitleggen wat _leven_ inhoudt.

Tegelijkertijd past deze definitie alleen bij wat mensen kennen. Als marsmannetjes bestaan, zou het goed kunnen dat zij totáál niet voldoen aan wat wij zien als "leven". Want wij kennen alleen het leven hier op aarde. Misschien hoeven marsmannetjes helemaal geen adem te halen, of te groeien, of te eten. Wij bestaan uit cellen---marsmannetjes misschien uit iets heel anders.

Daarom wilde ik het verhaal vooral eindigen met dit besef.

## Dingen die niet kloppen

In het echt hebben goden natuurlijk niks te maken gehad met deze ontwikkeling. Het was, zoals altijd, evolutie.

Na miljoenen jaren ontstond toevallig een dier dat planten kon eten. (Door de plant te absorberen. Dieren hadden nog geen mond of tanden.) Deze had een groot voordeel ten opzichte van de rest! Deze kon veel sneller, veel meer eten binnenkrijgen. Dus die kreeg meer kinderen, die bleef leven, en miljoenen jaren later konden alle dieren planten eten.

Op dezelfde manier is de kans klein dat dieren op dit punt zo goed konden _waarnemen_ als in dit verhaal. Hier bewegen ze automatisch weg van hitte en vuur. Dit is herkenbaar voor mensen, zoals onze reflex om onze hand weg te trekken van een hete pan. 

In het echt konden dieren waarschijnlijk alleen _vage dingen_ aanvoelen wat er gebeurde in hun omgeving, zoals temperatuur of licht. En als dat al lukte, konden ze nog niet erop reageren.

## Over de tijdlijn

In het allereerste idee van de Levenssaga (toen ik nog een klein kind was), had ik ... willekeurige jaartallen aan elk tijdperk gegeven. Ik had geen enkele ervaring met schrijven en deed maar wat. Geen goed plan!

Toen ik (als professioneel schrijver) de Levenssaga definitief wilde beginnen, besloot ik dit te veranderen naar een volledig realistische tijdlijn. Zo vormde de Aarde ongeveer 4.5 miljard jaar geleden. Tja, dan is Somnia ook _precies_ zo oud!

Maar dit werkte ook niet. Zulke hoeveelheden tijd zijn _niet_ voor te stellen voor mensen. Als ik over de levenssaga sprak, als ik probeerde de verhalen te schrijven, merkte ik dat mensen het gewoon niet kunnen bevatten. Het maakt verhalen schrijven ook erg lastig. Probeer maar eens "miljoenen jaren gingen voorbij waarin _niks_ gebeurde" te gebruiken in een verhaal dat spannend dient te zijn ;)

Uiteindelijk koos ik ervoor hetzelfde te doen als ik met de wereldkaart heb gedaan. Ik heb de tijdlijn van de aarde gepakt en die _gekrompen_. 

Alles tot ongeveer het jaar 0 in onze moderne telling heb ik gedeeld door 1000. Zo stierven de dinosaurussen niet 66 miljoen jaar geleden uit, maar 66 duizend jaar geleden. Op deze manier kon ik nog steeds de enorme tijdlijn overbrengen (en de goden miljoenen jaren laten zoeken naar leven), zonder dat het in de weg zat. 

Ook paste dit bij het verhaal van de godenkinderen. Ze willen te _snel_. Zoals Hanah zei: ze hadden _miljarden_ jaren kunnen rondlopen op Somnia voordat er leven kwam. Maar nee hoor, ze wilden te snel, en dus zijn ze evolutie aan het doorspoelen. Het is een belangrijke boodschap die ik op alle mogelijke manieren wil uitstralen in de Levenssaga.

_Wat is het jaar 0 op Somnia? Ook de geboorte van Christus?_ Nee. Het jaar 0 op Somnia is gebaseerd op een andere héle belangrijke gebeurtenis, die duidelijk zal worden zodra meer cycli verschijnen ...

Hoe dan ook, ik heb het jaar zo gekozen dat vanaf dat moment de jaartallen gelijk worden. Het jaar "1919" (na die belangrijke gebeurtenis) op Somnia is hetzelfde als het jaar 1919 op aarde.  

Het is een simpel feit: de ontwikkelingen op aarde gaan steeds _sneller_ over tijd. Er wordt nu in één jaar meer geschiedenis geschreven, dan tienduizend jaar geleden in een heel jaar. Dus ik wilde dat meer "moderne" verhalen (over de laatste paar duizend jaar geschiedenis) zo makkelijk mogelijk in mijn tijdlijn pasten.

## De voorwerpen uit het Hemelpaleis

In eerste instantie wilde ik alleen één of twee voorwerpen eruit laten komen. Dingen waarvan ik van tevoren wist dat het verhaal ze nodig had.

Maar hoe meer ik schreef, hoe meer ik besefte dat het een goede leidraad was. Elk hoofdstuk een nieuw voorwerp, van de oudste god naar de jongste, en veel daarvan hebben direct betekenis in het verhaal. Dat niet alleen, het was (per ongeluk) een goede oplossing voor het grote probleem met magie: "hoe maak je voor een lezer duidelijk of tastbaar dat een magisch wezen bepaalde krachten heeft?"

Ik kan wel zeggen "simsalabim, Ardex kan nu een orkaan van vuur maken", wat op zich gaaf is, maar ook uit het niets komt en moeilijk is voor te stellen. Door de goden _voorwerpen_ te geven (van vroeger, vanuit een Hemelpaleis, met sentimentele waarde) die ze nodig hebben voor bepaalde krachten, wordt het tastbaar en specifiek.

Sommige voorwerpen zijn vrij simpel en helemaal behandeld in dit verhaal. Andere kon ik gebruiken om latere verhalen (die nog onzeker waren) uit te leggen, zoals het verhaal hierna ...

Ook interessant: de naam Hespryhond (van Feria) komt van de gezamenlijke voorloper van zowel de vos als de hond, genaamd _Prohesperocyon_.




<!--- 










@TODO: Geknipt stukje tekst

Hij sprong erachteraan. Maar hij durfde niet het water in, niet opnieuw, niet weer flauwvallen. Hij moest toekijken hoe de Zielscheurder door golven werd opgeslokt. Onder het wateroppervlak werd de groep Beweeglingen nu goed verlicht.

Een groep die razendsnel groter werd.

Elke cel, elk stukje blubber, dat de Zielscheurder aanraakte kreeg ineens tientallen kinderen. Al snel was de bal van licht nauwelijks meer te zien. De groeiende school wezens vormden een dichte draaikolk eromheen.

"Nee!" riep Ardex.

"Nee?" zei Bella, rennend langs het water. "Dit is wat we wilden! Meer leven! Sneller voortplanten!"

Hanah klapte met haar voorpoten. De Zielscheurder steeg op uit het water. Het keerde bij haar terug als een huisdier die wist dat hij stout was geweest en langzaam naar het baasje terugkwam. 

Het versnipperen keerde om.

Toen Ardex' hele lichaam weer heel was, werd hij woest. 



@TODO: Geknipt stukje tekst, even later

Hij sloeg om zich heen om de Zielscheurder te raken. Hanah bewoog behendig haar lichaam om alle slagen te ontwijken. Maar ze had Ardex onderschat en hij wist een klauw rondom de glimmende bol te krijgen, halverwege zijn vlucht naar Hanah.

De Beweeglingen stopten met vermenigvuldigen. Sterker nog, ze begonnen te sterven, en snel ook. Het proces leek omgekeerd en de oceaan vulde zich niet meer met levende, rondtollende blubber, maar met piepkleine dode wezens die naar de bodem zakten.

[...]

"Laat hem met rust, hij doet niks," zei Hanah. "Alleen ik kan de Zielscheurder besturen. Denk ik. Ja, hartstikke zeker over. Grotendeels."

Bella wees naar de zee. "Maar waarom gaan dan---"

Ardex liet meteen los en trok zijn flinke kaken van elkaar. Een vuurvlam vormde boven zijn tong. De Vuurring was niet meer verborgen onder zijn poot, maar ontsproot als een oorbel uit zijn linkeroor. "Als jullie niet meegaan naar het Hemelpaleis, verbrand ik de laatste Beweeglingen die we hebben!"


@TODO: Geknipt stukje, even later

Als Bella rechtop stond, en haar poten spreidde, was ze een behoorlijk grote wasbeer. En soms, zoals nu, gebruikte ze dat om iedereen de mond te snoeren en te kalmeren. "Laten we ... allemaal ... rustig blijven."

Eeris kakelde alsof ze een kip was, geen giraffe. "_Rustig blijven?_ Al ons laatste leven gaat voor onze ogen dood!"

Ze keerde tot Hanah. "Als Ardex het niet doet, wie dan wel?"

Hanah hield de Zielscheurder als een baby tegen haar borst geklemd.

--->