---
title: "Notities"
weight: 11
---

Dit verhaal was lastig. Want het is het enige tijdperk "in de toekomst". En---dit komt misschien als een verrassing---ik kan de toekomst niet voorspellen.

Voor de eerste cyclus wilde ik dus een verhaal aan het _begin_ van dit tijdperk. Zodat ik niet al te ver in de toekomst hoefde te kijken. De mensen zijn het heelal aan het ontdekken, maar ze weten eigenlijk nog weinig en komen allerlei problemen tegen. 

Hoe meer ik erover nadacht, hoe stommer het zou zijn als ze écht buitenaardse wezens tegenkwamen. Leven dat compleet anders is dan wij het kennen. Leven dat op eigen houtje was ontstaan.

Waarom? Wij kunnen behoorlijk ver het heelal in kijken, maar hebben nog geen enkel teken van leven gevonden. Bovendien wijst alles erop dat het ontstaan van leven enorm _zeldzaam_ is. Wij hebben op aarde waarschijnlijk _keer op keer op keer_ de loterij gewonnen.

Dus dat mensen vlakbij huis ineens heel ander leven vinden---en ermee leren communiceren---was té onrealistisch. (Maar wie weet ... in de verre toekomst ... )

## Het nadeel van korte verhalen

Bovendien is in zulke korte verhalen niet genoeg ruimte om een _compleet andere wereld_ op te zetten. Je moet eigenlijk altijd locaties hebben die weinig uitleg vereisen. Misschien vind ik daarvoor in de toekomst een oplossing.

Op dezelfde manier had ik veel langer spanning willen opbouwen aan het begin. Zijn er andere wezens? Waar zijn ze? Hoe gaat dit aflopen? Maar daar was geen tijd voor.

## Personages

* **Hera**: praat enorm snel en veel, gebruikt dure woorden en oudduifse spreekwoorden. Taalkundige. Mindy is haar rolmodel: de eerste die weer soort-van kon communiceren met dieren. (Gebruikt "fud" als een soort scheldwoord, dit geldt voor meer wezens uit dit tijdperk.)
* **Simmo**: gaat elk conflict uit de weg. Vlucht- en ontwijkend gedrag. Nog erg jong, geen beroep, weet juist niet wat hij wil of moet. Alleen vroeger astronaut willen worden, iets waar hij best talent voor heeft.
* **Casjara**: fit en gespierd, actief, passief-agressief, cynisch, vertrouwt niet snel, denkt dat ze geweldig en superieur is. Dochter van militair adviseur Apranië, maar door zijn laffe vlucht (Raketrace van Apranië) kreeg zij nooit de hoge rang die ze wilde. Denkt met haar acties een held te worden.

Hera en Casjara praten steeds langs elkaar. Dan zegt iemand iets dat je op twee manieren kan opvatten, en dan denkt die ander de eerste, terwijl het die tweede is.

De dieren spreken in principe dezelfde taal, maar ze hebben afgeleerd om de letters M, N, K, H of Y uit te spreken. Ook kennen ze nieuwere ("menselijke") woorden niet.