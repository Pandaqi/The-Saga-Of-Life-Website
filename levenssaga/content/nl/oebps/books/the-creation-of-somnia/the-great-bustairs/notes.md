---
title: "Notities"
weight: 11
---

Dit verhaal is wat meer filosofisch, haast spiritueel. Daardoor vertelt het niet zoveel feitjes over de echte natuur of de echte geschiedenis, en was het ook wat lastig om er veel _actie_ en _spanning_ in te krijgen. (Ik denk dat het uiteindelijk wel is gelukt, anders had je dit verhaal nu niet kunnen lezen :p)

De Spookvogel is een _Pterosaur_. Dat is géén dinosaurus, maar het heeft een gemeenschappelijke voorouder. (In mijn wereld zijn deze dus ontstaan doordat Cosmo een dino ei pakte, in een vroeg stadium, en die magisch veranderde tot een nieuwe soort.) Tijdens het vorige tijdperk was dit dus een hele zwerm, hier zien we de allerlaatste.

In de eerste versie was Dilova's favoriete uitspraak "wow wow wow". Maar dat vond ik wat té modern klinken voor de toon die de levenssaga heeft. Uiteindelijk maakte ik er "wauw wauw wauw" van, mede omdat dit soort-van-klinkt-als een dierenuitroep.

## Over vogels en vliegen 
Er is géén bewijs (of reden om te denken) dat onze huidige vogels leerden vliegen door van hoge hoogtes af te duiken. De verklaring is simpel: alle vogels die wij kennen beginnen met vliegen _door zich met de poten af te zetten_. Maar ja, dat paste minder goed in het verhaal. 

(Dan had ik iets moet schrijven waarin de achterpoten van de vogels steeds sterker werden en de vleugels steeds groter. Over lange, lange tijd werden vogels zo efficient als vandaag de dag. Niet heel spannend, of wel? En het legt niet uit waar het woord "duiven" vandaan komt :p)

Overigens heb je wel een onderscheid tussen vogels die goed kunnen _lopen_ en vogels die alleen met hun poten tegelijkertijd kunnen _hupsen_. De tweede categorie is simpelweg nooit goed aangepast om te lopen en geeft de voorkeur aan veel vliegen. Komt misschien later nog een verhaal over.

## Over Dracs
De Dracs zijn afgeleid van de _Draconische wetten_. Voor die tijd was het toch vooral dat de leider ter plekke besloot wat hij vond dat de regels waren. Meestal met het smoesjes dat "god het zo wilde". 

Het volk riep om publieke regels, duidelijk verteld, tegen alle misdaad. Draco leverde dat. Maar hij was dermate tegen alles, en had geen voorbeelden van hoe wetten eruit zouden moeten zien, dat de Draconische wetten bijna alles bestraften met de dood. Over tijd werden deze natuurlijk milder en beter.

## Over Groepsgevesten
Het unieke aan de Grieken (uit de oudheid) was dat ze geen koning of keizer hadden, daarom zijn ze ook nooit een groot rijk geworden (zoals Perzië of de Romeinen). Ze waren onderverdeeld in "stadstaten" die allemaal hun eigen cultuur, politiek, regels, en dergelijke hadden. (Athena was meest invloedrijke. Sparta is een andere bekende.)

De Groepsgevesten zijn een afgeleide van dat idee. (De tijdlijn en de reden van ontstaan kloppen niet met de werkelijkheid. Zo bestond Griekenland al uit stadstaten tegen de tijd dat Draco met z'n wetten kwam opdagen.)

In modern Nederlands is "gevest" vooral het handvat van een zwaard. Maar origineel betekende "vesten" iets als: vastmaken, vastleggen, (stevig) verbinden, funderen. De term "vesting" voor een grote stad of kasteel komt hier ook vandaan. Dus Groepsgevesten zijn vastgelegde groepen die met elkaar verbonden zijn tot één ... stadstaat.