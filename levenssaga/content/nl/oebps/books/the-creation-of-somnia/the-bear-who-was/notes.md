---
title: "Notities"
weight: 11
---

Dit is ongeveer het begin van het "Eerste Conflict". Ik heb altijd de godenkinderen gezien als het Griekenland (uit de oudheid), en hun eerste noemenswaardige conflict is toch wel dat met Perzië. Die waren hun rijk aan het uitbreiden en vonden het niet leuk dat Griekenland hun tegenstander steunde (met soldaten, voorraden, etcetera). Dus besloten ze Griekenland direct aan te vallen.

Dit verhaal gaat natuurlijk over de geografie van het land: het zoeken van Bella, het botsen van territorium tussen Preza en de goden. Daarom noemt het verhaal véél plekken en refereert véél situaties. Dat maakt het ideaal als één van de eerste verhalen die je leest in de levenssaga! Hopelijk ben ik daarin niet zo ver gegaan dat het verwarrend wordt.

## Slag bij Marathon
Het eerste grote keerpunt in die strijd was de "Slag bij Marathon". De Grieken waren zwaar in ondertal, maar hun soldaten waren beter (met betere wapens en pantser), en ze vochten heel tactisch, dus ze "wonnen". (Meestal trok iemand zich terug als ze doorkregen dat zij tien soldaten verloren tegenover één van de tegenstander. Ze vochten niet zinloos door totdat een heel leger was verdwenen.)

Onze race van 40 kilometer---de _marathon_---komt dan ook van de legende over iemand die terugrende van de slag. In sommige verhalen wilde deze alleen maar enthousiast mededelen dat ze hadden gewonnen (aan het Griekse volk), in andere verhalen rende hij door naar Sparta om hulp te vragen. (Wat een stuk langere afstand is dan 40 kilometer, dus hij deed er langer over dan één dag.)

Maar Sparta kwam niet. Ze wilden wel, maar Sparta had een hele andere cultuur, met andere regels rondom soldaten en vechten, dus ze wachtten te lang en kwamen te laat. (Iets dat ze later ruimschoots goedmaakten bij Thermopylae, waar die bekende film _300_ over gaat.)

Ik koos de tweede uitleg, omdat het natuurlijk veel interessanter is. Bovendien denk ik dat weinig lezers verwachten dat de hulp _niet_ op tijd komt, want zo eindigen de meeste sprookjes niet. Maar ik vond deze plot twist acceptabel, omdat het gebaseerd is op de waarheid én ik laat weten dat deze "fout" gevolgen heeft.

Dat was dus de inspiratie voor dit verhaal.

Uiteindelijk heb ik de "slag" zelf weggehaald, want het paste niet goed bij de andere verhaallijnen. En onze geschiedenis bestaat uit ongelofelijk veel slagen, dus als ik die "realistisch" weergeef in de verhalen, is _de levenssaga_ dadelijk 90% oorlog en veldslagen.

## Over Paraat
Voor dit volk was ik op zoek naar een taaie diersoort, maar niet op de manier van "super groot en sterk". Want dat waren de Spartanen: geweldige krijgers door training en leefstijl, niet omdat ze, weet ik veel, twee meter langer waren dan andere mensen van die tijd.

Uiteindelijk kwam ik uit op de Honingdas. Komt redelijk normaal en onschuldig over. Maar is erg agressief en zelfs in staat veel grotere roofdieren (of groepen aanvallers) van zich af te houden.

(Alternatieven waren de berggeit, Afrikaanse buffel en Tasmaanse duivel. Andere taaie diersoorten leefden niet in het juiste milieu. Een sneeuwvos is heel taai, maar, tja, leeft in een sneeuwgebied, en dat is Paraat zeker niet. Veruit de meeste taaie dieren zijn insecten, maar dat werkt al helemaal niet natuurlijk.)

Hun leefstijl was natuurlijk héél hard, met rigoureuze training voor alle mannen. (Ook vrouwen, hoewel die geen soldaat mochten worden. Ze moesten fit zijn en hadden veel meer vrijheid en verantwoordelijkheid dan in bijvoorbeeld het oude Griekenland.)

Hun enige export was _bovenmenselijke soldaten_. Ze vonden het niet nodig muren rond hun stad te bouwen. Sterker nog, ze vonden het niet nodig om fatsoenlijke stenen huizen te maken, en deden weinig anders dan vechten. 

Dat is dan ook de reden dat er vandaag de dag weinig te vinden is in Sparta van het grootse volk van vroeger. Geen overgebleven gebouwen, geen kunst of cultuur.

## Over alles "buiten de goden"
Ik heb bewust gekozen om _niet_ te vertellen wat er allemaal buiten het originele continent gebeurt (waarop de goden hun Troon hebben), zoals Preza. 

Dit komt later, maak je geen zorgen. De oude Grieken werden geplet tussen de Perziërs aan de ene kant en de opkomende Romeinen aan de andere. Allebei de groepen, zoals vertegenwoordigd in de wereld van de _Levenssaga_, zal je op den duur heel goed leren kennen.

Maar binnen een cyclus wil ik het liefst op hetzelfde continent blijven. Dat leest veel simpeler. Sterker nog, de geografie van de wereld is subtiel ontworpen om de eerste paar tijdperken alle dieren op hun plek te houden. Nou ja, niet zo subtiel meer nu ik het heb verteld. (Moet je nagaan hoeveel moeite het kost als je elk verhaal naar de andere kant van de wereld gaat, met hele andere problemen, hoofdpersonen, plekken, namen, enzovoort.)