---
title: "Notities"
weight: 11
---

Een fret is een gedomesticeerde _bunzing_. Didrik is een _zonnedas_. Wasbeerhonden bestaan echt en zijn super schattig.

Ja, "thunkten" is geen Nederlands woord. Maar ik was op zoek naar een goede beschrijving van het geluid dat een pijl maakt als het in een houten schild knalt. Dit waren mijn beste opties: thwock, thud, thunk.

(Ik vind het acceptabel om eens per verhaal een verzonnen woord te gebruiken. Hoe denk je dat wij aan onze hedendaagse taal zijn gekomen? Iemand had een woord nodig, maar kon niks vinden, dus ze verzonnen iets. En dat sloeg aan, want de rest had dat woord ook soms nodig. En voor je het weet kent iedereen het en staat het in een woordenboek.)

## Het gevecht

De kanten zijn vooral gebaseerd op geografie. (Dat was het makkelijkst voor dit eerste verhaal in het Tweede Conflict.)

De ene kant heeft: olifanten, apen, herten, vossen, uilen, wolven, leeuwen => de bovenste continenten

De andere kant heeft: neushoorns, hyena's, fretten, marters, slangen, duiven, wasbeerhonden, halfapen => de onderste continenten

## Dit (oude) verhaal

Dit was één van de allereerste verhalen die ik schreef voor de Levenssaga. Lang, lang geleden.

Het is daardoor wat anders dan nieuwere verhalen. Het is meer ... "vol". De hoofdstukken variëren drastisch in lengte. (Hoofdstuk 9 is meer dan twee keer zo lang dan een gemiddeld hoofdstuk als ik het nu zou schrijven.) Het heeft erg veel dialoog.

Ik heb uiteindelijk veel aanpassingen gedaan voordat de Levenssaga officieel werd. (Misschien had ik achteraf het _hele_ verhaal opnieuw moeten schrijven, van de grond af aan opbouwen. Maar ja, achteraf praten is altijd simpel.)

Zo was dit verhaal eerst veel te lang. Jammer genoeg moest ik veel (tijdreis)grapjes en actiescenes weghalen. (Zoals eentje waarin Didrik laat _zien_ hoe goed hij kan vechten.) 

Niet alleen moest het verhaal ingekort, ik vond ook dat het tijdreizen beter moest worden uitgelegd. Want tijdreizen is verwarrend. Dus overal moesten kleine zinnetjes om iets nog eens te herhalen of verduidelijken. (En zelfs dan had het verhaal simpeler gekund.)

De tijdreizigster is een héél belangrijk figuur in de Levenssaga. Iets waar ik, toen ik als jochie het eerste idee bedacht, veel andere karakters en gebeurtenissen omheen heb gepland. Dus ik wilde haar perse in de eerste cyclus laten verschijnen. Ze moest een goed begin krijgen, dat tegelijkertijd niet te veel weggaf.

## Over de zusjes

Origineel wilde ik de zusjes een _tijddanser_ en _plekdanser_ maken. Maar dat tweede had al bepaalde connotaties in een ander gebied dat niet zo voor kinderen is bedoeld ...

Toen werden ze _tijdbuiger_ en _plaatsbuiger_. Maar ja, Avatar (the Last Airbender) bestaat.

Na een lange denksessie, werden ook woorden als "springer" en "tovenaar" afgewezen. Het maakt de woorden moeilijk om uit te spreken en zijn wat cliché. Dus het werd _tijdsvouwer_ en _plaatsvouwer_. Mede omdat dit (later) extra uitleg geeft over _hoe_ ze dit precies doen.

* **Ismaraldah**: zwarte panda, godin van de Tijd. Voelt zich heel verantwoordelijk voor alles en vertrouwt anderen niet om dingen op de juiste manier te doen. Verdrietig dat ze steeds gedag moet zeggen omdat er niemand met haar mee kan tijdreizen (behalve haar zusje).
* **Jacintah**: witte panda, godin van Plaats. Ziet alles meer als een avontuur, niet zo serieus, maakt snel vrienden en kan ze meenemen naar andere plaatsen (zij het met wat bijwerkingen)

Ismaraldah maakt vaak grapjes over gezegdes die nog niet kunnen. (Zoals "een ezel stoot zich niet twee keer aan dezelfde steen" in een tijd waarin ezels nog niet bestaan. Of "twee vliegen in één klap vangen" als insecten er nog niet zijn.)

**Didrik** is dus een Kameraad zonder Koning. Een geweldige vechter, maar verder heel lief. Praat nogal losjes, met veel bijnamen voor mensen of grappige zinnetjes tussendoor. Hij is een zonnedas. Hij neemt de uitspraak "het zou je brein breken" over van Ismaraldah en gebruikt het de hele tijd in andere verhalen.

## Over het einde

Misschien is het te subtiel. Ik dacht van niet.

Het laatste hoofdstuk laat zien dat ze niks hebben voorkomen met al het tijdreizen. Ja, de gevechten die je in het verhaal ziet hebben ze voorkomen. In de ogen van letterlijk _alle_ andere wezens, zijn die dingen nooit gebeurd, en ze weten niet beter.

Maar het Tweede Conflict komt nog steeds. Buskruit is nog steeds uitgevonden, daarom heeft Chimp een geweer. Hij komt nu zelfs _eerder_. Het is een vast punt, ze hebben hem alleen veranderd. Ook de gebeurtenissen die _leidden_ tot het Tweede Conflict, zoals de revoluties in Amerika en Frankrijk, zijn nieuw voor Didrik. Ze hebben alleen plaatsgevonden _omdat_ ze de tijdlijn hadden veranderd.

Ik twijfelde of ik in dit verhaal al de "opoffering" moest onthullen waar Didrik over sprak. Het verhaal van de tijdreizigster en Didrik is één van de weinige dingen die al vanaf het begin was gepland (een stuk of 5 verhalen die op elkaar aansluiten, van begin tot eind). Maar het verhaal werd al vrij lang. En tijdreizen is dermate ingewikkeld dat ik meer tijd nodig heb om dingen goed uit te leggen of op te zetten.