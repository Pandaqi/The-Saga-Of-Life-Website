---
title: Barbaar tegen Barbaar
weight: 7
---
Verbazing trok door de Grapi stammen toen de spionnen terugkwamen ... en _niks_ hadden gedaan. Waren ze wel in het paleis gekomen? Ja, dat waren ze. Hadden ze de kans de koning te doden? Jazeker.

Het maakte de situatie nog onbegrijpelijker voor degene die achter de missie stonden. De andere dieren knikten tevreden hun hoofd, alsof ze wisten dat de vredelievende ziel van Asha zou zegevieren.

"Zie je wel," zei Bipi's moeder, blij dat haar dochter weer bij haar was. "Uiteindelijk maakte jullie hart de juiste keuze."

"Ons hart maakte de keuze, ja," zei Bar-Bar. "Maar of het de juiste was ..."

De Roddelrat was meteen teruggegaan om de situatie in Amor weer bij te houden. De rest van de dieren hoorde de verdere uitleg, over een hamster die zeker was dat hij met regels ging winnen, en een opgesloten Kompaan.

Ze zaten of lagen rondom een kampvuur, onder de open lucht. De paar tenten die ze hadden waren vooral om praktische reden, zoals het beschermen van waardevolle voorwerpen tegen regen. Het was een ware Wildernis vergeleken met de glimmende gebouwen en dikke muren van Amor.

De Amori hadden een groot aandeel in het uitwissen van de godenkinderen, maar als er iets is dat ze maar graag overnamen, dan was dat het idee van de Wildernis. Binnen stadsmuren was elk dier beschermd, prooi of niet. Buiten de stadsmuren---in de Wildernis---was het ieder voor zich en mocht je nog jagen voor je eigen vlees.

Met regelmaat werden stukken uit het vee van de Barbaren gehapt. Het was een dreiging die nooit eindigde, maar toch bleven ze op dezelfde manier leven en weigerden een eigen stad op te richten. Zelfs al hadden ze meer dan genoeg dieren en macht ervoor. 

De Grapi bestonden al voordat de Amori kwamen, ze waren altijd al groter geweest, en ze zouden blijven bestaan lang nadat Amor was gevallen. Maar bijna niemand zou dat weten, want ze schreven niks op en lieten dus niks achter.

Nieuwe vreemdelingen kwamen bij het vuur, zoals bijna elke avond. De armste dieren van Amor. Een paar verdwaalde lieden van een andere stam. Een schaap die een oog miste, een geit waarvan één hoorn was afgezaagd---waarschijnlijk door dieven die het voor veel geld wilden verkopen, een wolf met een gezicht vol littekens en een mank loopje. 

Ze kwamen vaak gehuld in zwarte kleding, alsof ze bang waren te bestaan. Maar Bipi wist dat ze na één avond bij het warme vuur hun schaamte afdeden en bij de stam wilden horen. Deels omdat ze altijd even nieuwsgierig kwam snuffelen of er nog een vreemdeling bij zat die ze wel leuk vond. Deze keer dook ze bovenop die wolf en gaf hem een kusje. Hij leek te schrikken en om te willen draaien, maar bleef toch.

Allemaal mochten ze erbij zitten. Want het Grapi gebied was één gebied en het was van iedereen. Elke stam had een oudste, die een soort leider was, maar verder werd vrijheid en zelfstandigheid altijd aangemoedigd. 

Sterker nog, Bar-Bar had de regel dat je niet langer dan een maand op hetzelfde stukje land mocht blijven. Iedereen moest steeds verhuizen, om te voorkomen dat ze te comfortabel werden en een stad begonnen te vormen.

Maar vanavond kwam een wel erg bijzondere vreemdeling. Een Hen in een halve soldatenuitrusting. De enige echte vijand die alle dieren op dit continent leken te hebben.

Iedereen stond meteen op hun poten.

De vrouwelijke kip gooide haar vleugels omhoog. Ze hijgde nog na van de sprint. "Ik ben een deserteur. Ik hoor niet meer bij de Hennen."

Ze deed haar helm en vleugelharnas af om het te bewijzen. "Ik breng alleen waarschuwing. Ze komen eraan. De hele stam, allemaal soldaten, komt recht op jullie af. Ze zijn vlakbij."

"Waar halen ze al die wapens vandaan?" bromde Bar-Bar. "En het geld?"

Zelf hadden ze al hun bezittingen binnen een minuut verzameld. Het kampvuur werd gedoofd door konijnen die een bak water brachten. Tegen de Hennen konden ze niks beginnen, dat hadden ze de vorige dertig ontmoetingen wel geleerd.

Bipi schuurde tegen de wolf, maar kreeg geen enkele reactie. Hmm. Hij was duidelijk niet geïnteresseerd, en zelfs een beetje bang voor haar, dus dan ging ze wel terug naar Bilotte om---

"Ik weet waar ze het geld vandaan krijgen," mompelde hij. "De Amori."

Bipi fronste. "Huh? Die twee zijn de grootste vijanden."

De wolf schudde zijn mantel af. Door de littekens hadden ze hem niet eerder gekend. Maar daar in het donker, omringd door de vluchtende Grapi, stond Wolzam de jongste prins.

"Al sinds de Hennen bestaan, worden ze ingehuurd door de Amori om hun vuile zaakjes te regelen. De dingen waarvoor zij zichzelf te goed vinden. Zoals het langzaam uitroeien van al die _andere_ vervelende Barbaren."

"Zoals ... wij?"

Wolzam zag er angstaanjagend uit in het maanlicht. Zijn diepste litteken ging als een bliksemschicht over zijn gezicht. "De Amori kunnen zichzelf vertellen dat ze aardig zijn en jullie nooit iets aan hebben gedaan. De meeste inwoners van Amor geloven het ook nog. Och, wat zijn ze goed. Och, wat zijn we _beschaafd_ en die andere _barbaars_. Maar in werkelijkheid zijn al jullie doden door de Hennen ... doden door hen."

Ze konden niet langer blijven praten. Het gekakel van de Hennen klonk al door de avondlucht. Bipi zweerde hun kleine silhouetten al te zien aan de horizon, bovenop de heuvel.

Hun kracht zat niet in grote klauwen of vuurspuwende adem. Hun kracht zat, net als alle andere rondtrekkende Barbaren, in _aantallen_. Hun macht werd gemeten in hoeveel vee ze hadden en hoeveel poten ze op een stuk land konden zetten.

En, blijkbaar, zakken met geld van de hersenloze heerser.

De Grapi, en iedereen die in de buurt was, zetten het op een rennen. Waarnaartoe? Amor hoorde bij de Hennen! Maar het was de dichtstbijzijnde muur om achter te schuilen.

En als de Hennen echt bij Amor hoorden ... dan zouden ze niet aanvallen, toch?

Bipi hoopte maar dat de krankzinnige koning nog steeds al zijn soldaten had weggeroepen van de muren. Met het element van verrassing, zou het grootste deel van Grapi binnen kunnen stormen voordat alarm wordt geslagen.

Ze hoopte ook dat iemand haar kon dragen, want ze zakte door haar gewonde poten.

Een paar koeien sleepten een kar achter zich aan met daarop de paar voedselresten die ze hadden bewaard. Bipi werd bovenop de kar gelegd, ondanks luide protesten van de koeien die nu nog harder moesten trekken om iedereen bij te houden.

Hobbelend en stuiterend trokken ze over het heuvelachtige gebied dat leidde naar de zeven échte, hoge heuvels van Amor.

De vlucht leek eindeloos. Ook al hadden ze deze afstand nu al vaak afgelegd, onder druk van kakelende kippen in je rug leek het onoverbrugbaar. De Hennen wonnen terrein. Kippen waren _snel_.

Op een gegeven moment werd Wolzam ook op de kar gelegd. De koeien bleken erg veel scheldwoorden te kennen. De wolf verstijfde opnieuw toen Bipi zonder schaamte tegen hem aan schuurde, alsof hij echt niet begreep wat er gebeurde. Hij mompelde iets over dat het niet hoorde en dat hij al verliefd was op een ander. 

Twee vermoeide konijnen lagen even later ook plotseling op zijn buik. Uiteindelijk ontspande hij en accepteerde dat dit blijkbaar normaal was hier.

Ze bereikten de muren. Daar wachtte een Roddelrat hen op.

"Ik heb, eh, goed nieuws en slecht nieuws. Ginsea heeft de waarheid naar buiten gebracht en heel Amor in opstand gebracht tegen de koning en Wolfar. Hij zit ook op dit moment in een cel te wachten op zijn dood. Samen met, eh," de rat probeerde met zijn dunne pootjes te tellen, "bijna honderd anderen."

Bipi klom direct uit de kar. Ze moest glimlachen toen Wolzam zacht gromde dat hij nog even wilde knuffelen, zijn ogen flauw en halfdicht, alsof hij net wakker werd.

Hij was zeker wakker toen hij het nieuws nogmaals hoorde en Bipi hem ook uit de kar trok.

Bar-Bar keek duister. "Wollig wolvenprinsje, hoe zeer ben je gehecht aan je vader en broer?"

Wolzam keek opzij. "Niet zoveel als zou moeten, denk ik."

"Mooi."